星湖僿說

自序 
 
僿說者星湖翁之戲筆也翁之作是說也何意直無意無意奚其有此哉翁乃優閒者也讀書之暇應世循俗或得之傳記得之子集得之詩家得之傳聞得之詼諧或可笑可喜可以存閱隨手亂錄不覺其至於多積始也爲其排忘錄之卷旣又爲之目列於端目又不可以徧閱乃分門類入遂成卷帙又不可無名名之以僿說勢也非意之也翁竆經二十年凡見解聖賢遺意各有成說又喜著書其寓物酬人序記論說別有采輯如僿說者不堪載之向之數者則其爲無用之宂言定矣鄙諺云我食屬厭棄將可惜此僿說所以起也夫三代更尚至文而止文之末造小人瑣細自周以降文之不返淳久矣下民之德宜乎其弊甚吾輩小人與世同流動覺多言於此書可見然糞壤草芥至賤物也或輸之田隴養成嘉穀取之厨灶資爲美饌此書者善觀者采之亦安知百無一收也乎


星湖先生僿說卷之一
 
 天地門 

箕指我東 

孟子謂箕子膠鬲微子微仲王子比干分明是箕微王者地也子爵也膠鬲微仲比干名也孟子又云膠鬲舉扵魚塩之中魚而并塩言之謂海濵也此恐舊為小人故也殷之制雖王者之子必使之逰遯逺近俾知艱難扵武丁可見安知非箕子之舉扵魚塩耶箕之為國指我東也以分野驗之我東正當箕尾之躔而西道為箕則意者箕子扵檀君之末逰行箕躔之分而卒乃受封扵此也不然則所謂魚塩海者何指而云耶又若箕是他方則何必舍所封而為稱殷史所稱以受封為言非未受封之前已有此號也然則我邦不待紂亾而已被其過化存神之澤也夫


太微天市 
 
天有三垣紫㣲之外復有太微天市並列為三垣何也甞試思之紫㣲如帝王之宮內太微如治事之外朝而北斗徑其中為喉舌之任三台佐之其為用尤要也然天下之利用出入莫過扵市市者財貨之所聚也貴為天子而惟冨在扵財貨國之盛衰人之生死莫不頼焉故星文現象而人知所本也其東西垣各十一星其東垣則宋南海燕東海徐吳越齊中山九河趙魏也其西垣則韓椘梁巴蜀秦周鄭晉河間河中也易噬嗑之象曰聚天下之人致天下之貨交易而退各得其所盖取諸此也


都城 
 
孟子謂三里之城七里之郭苟欲牢守必忌廣濶如退之所謂引繩而絶之必有其處者善喻也繩雖韌引十尺百尺之長則豈有不絶之理今京師之城如勝國之松都首尾近千歲凡外寇之至一無坐守前轍可鑑也如宋汴都非不堅完而人至今非李綱而恨不用种師道焉智者冝審也余謂雖使城堅而卒衆其城內居民八九無居積朝謀而夕飽昨辦而今食其無限老幼男婦朝廷能計糧而餬口耶吾知不日而饑餓號㤪矣其開門迎敵可屈指待也至不可守然後始圖去邠此何異以其君與敵也従前遇難播遷或閇門鎻閉餘民又差無勢重臣稱留都大將是甚光景國尚棄之彼無兵匹夫將何以勾當敗局耶殆不如明皇之導民盡濟朱雀橋也已事且置此一着庶幾收拾民情唐之不殄兆眹扵一㸃仁心乎前朝紅頭之亂恭愍王將避兵福州使京城婦女老㓜並先出城與後之閇門鎻閉亦有間矣或曰聖祖初意不憚都城之過大者只為平時內外防護而已非效死不去之䇿其說極是


日光倒射 
 
日陽也月隂也隂綂扵陽故日行于晝使月明于夜非日則月不得其明也月體本暗借日之光反燭扵下也何以明之如盆水在地日光斜照則水中之影倒射屋梁此非水影乃日影之返照也以一歲言則冬屬扵水而為隂以一日言則夜屬扵水而為隂冬寒砭骨而火能温之夜黒閇眼而火能明之亦猶是也余處温室對明燈不覺有喜
