星湖僿說

自序 
 
僿說者星湖翁之戲筆也翁之作是說也何意直無意無意奚其有此哉翁乃優閒者也讀書之暇應世循俗或得之傳記得之子集得之詩家得之傳聞得之詼諧或可笑可喜可以存閱隨手亂錄不覺其至於多積始也爲其排忘錄之卷旣又爲之目列於端目又不可以徧閱乃分門類入遂成卷帙又不可無名名之以僿說勢也非意之也翁竆經二十年凡見解聖賢遺意各有成說又喜著書其寓物酬人序記論說別有采輯如僿說者不堪載之向之數者則其爲無用之宂言定矣鄙諺云我食屬厭棄將可惜此僿說所以起也夫三代更尚至文而止文之末造小人瑣細自周以降文之不返淳久矣下民之德宜乎其弊甚吾輩小人與世同流動覺多言於此書可見然糞壤草芥至賤物也或輸之田隴養成嘉穀取之厨灶資爲美饌此書者善觀者采之亦安知百無一收也乎


星湖先生僿說卷之一
 
 天地門 

箕指我東 

孟子謂箕子膠鬲微子微仲王子比干分明是箕微王者地也子爵也膠鬲微仲比干名也孟子又云膠鬲舉扵魚塩之中魚而并塩言之謂海濵也此恐舊為小人故也殷之制雖王者之子必使之逰遯逺近俾知艱難扵武丁可見安知非箕子之舉扵魚塩耶箕之為國指我東也以分野驗之我東正當箕尾之躔而西道為箕則意者箕子扵檀君之末逰行箕躔之分而卒乃受封扵此也不然則所謂魚塩海者何指而云耶又若箕是他方則何必舍所封而為稱殷史所稱以受封為言非未受封之前已有此號也然則我邦不待紂亾而已被其過化存神之澤也夫


太微天市 
 
天有三垣紫㣲之外復有太微天市並列為三垣何也甞試思之紫㣲如帝王之宮內太微如治事之外朝而北斗徑其中為喉舌之任三台佐之其為用尤要也然天下之利用出入莫過扵市市者財貨之所聚也貴為天子而惟冨在扵財貨國之盛衰人之生死莫不頼焉故星文現象而人知所本也其東西垣各十一星其東垣則宋南海燕東海徐吳越齊中山九河趙魏也其西垣則韓椘梁巴蜀秦周鄭晉河間河中也易噬嗑之象曰聚天下之人致天下之貨交易而退各得其所盖取諸此也


都城 
 
孟子謂三里之城七里之郭苟欲牢守必忌廣濶如退之所謂引繩而絶之必有其處者善喻也繩雖韌引十尺百尺之長則豈有不絶之理今京師之城如勝國之松都首尾近千歲凡外寇之至一無坐守前轍可鑑也如宋汴都非不堅完而人至今非李綱而恨不用种師道焉智者冝審也余謂雖使城堅而卒衆其城內居民八九無居積朝謀而夕飽昨辦而今食其無限老幼男婦朝廷能計糧而餬口耶吾知不日而饑餓號㤪矣其開門迎敵可屈指待也至不可守然後始圖去邠此何異以其君與敵也従前遇難播遷或閇門鎻閉餘民又差無勢重臣稱留都大將是甚光景國尚棄之彼無兵匹夫將何以勾當敗局耶殆不如明皇之導民盡濟朱雀橋也已事且置此一着庶幾收拾民情唐之不殄兆眹扵一㸃仁心乎前朝紅頭之亂恭愍王將避兵福州使京城婦女老㓜並先出城與後之閇門鎻閉亦有間矣或曰聖祖初意不憚都城之過大者只為平時內外防護而已非效死不去之䇿其說極是


日光倒射 
 
日陽也月隂也隂綂扵陽故日行于晝使月明于夜非日則月不得其明也月體本暗借日之光反燭扵下也何以明之如盆水在地日光斜照則水中之影倒射屋梁此非水影乃日影之返照也以一歲言則冬屬扵水而為隂以一日言則夜屬扵水而為隂冬寒砭骨而火能温之夜黒閇眼而火能明之亦猶是也余處温室對明燈不覺有喜


地圖描寫 
 
描畫地圖亦士學之不可廢者或細宻難成者以薄紙塗胡麻油或熔蠟使透明方可下茟然終不若先以縦橫線作間架如畫井為列區别以紙為間架適均然後逺近大小一一依彼摸寫之為得也如是則大可使小小可使大道里短長皆可随其區而㫁也


月麗畢 
 
月之従星則以風雨如詩所謂月麗于畢是也余扵冬月驗之或未及畢而先雪意者月至胃昴之墟是為雨雪之兆耶觀象者冝審之


塩池 
 
金食貨志臨潢之北有大塩濼烏古里石壘部有塩池皆足以食境內之民中國山陸之地處處産塩而獨我國無之意者我國三面臨海海必味醎煑則成塩醎者五味之一天地間元有此理其逺海處其氣外泄為池為井我國之無此亦宜耳龜山䟽云二浙窮荒之民有經歲不食塩者一日無茶則病矣此并無池井也當考


六丁六甲 
 
方術家稱六丁六甲六壬之說此出扵三合易之庚甲先後律之三鍾三呂祀典之祖臘皆可證也盖乾之用莫如庚甲坤之用莫如壬乙故天地造化惟此為要也退之詩云女丁婦壬傳世婚乾坤之間水火用事丁者隂火也壬者陽水也所以交感也


全河两徙 
 
石晉開運元年滑州河决侵汴曹濮單鄆五州之境環梁山合扵汶水此全河南徙之始也宋熈寕十年河决澶州北道㫁絶河流南徙東滙扵梁山分為二泒一合南淸河入扵淮一合北淸河入扵海南淸河入淮即今沂泗南流由徐邳入淮之道宋元以来未之有改也北道自張秋决塞河不復来而入淮一水遂受河之委倐南倐北去海數百里間竭國家之力不能制而一之也此河决南徙之始末也夫河遷徙不一禹貢餘波入于流沙而崑崙西北有沙磧則其始西流也北邉沙漠橫亘扵東北則亦必東入于海也九河故道今已淤塞而南徙入淮其事一也此當與眼大心廣者論


綾羅詞 
 
今平安道綾羅島屬扵成川府然與府遼逺俗傳舊在近界流移至此我先祖贊成公曽作宰戱為俗音腔調其詞甚佳余飜作韻語云綾羅島十里青山何歲何日離此間成都舊孱顔此事端冝復索還且置哉造物相關一任所之看䓁閒試之時樂短歌莭拍皆恊宜名為綾羅詞


歲差 
 
書朞三百章集註論歲差云天道平運而舒日月内轉而縮此似未明夫歲之寒暑只繫扵日軌之南北非繫扵天星也其差極㣲雖以昏中為驗而其實天自天歲自歲故所以有差也平運内轉恐無緊要也


并營 
 
舜肇十有二州幽州在靑兖之北而并營又在其外則今遼東西必在其境也殷紂所統不過靑兖徐三州孤竹為齊桓所伐則與之接近故伯夷避紂居北海之濵其東北濵海者非我國而何箕子受封朝鮮是時朝鮮之地并有鴨綠內外遼亦在箕封之內豈非舜之并營乎然則東方風化箕子之前已有人矣然伯夷非受封不過檀君之世一時寓居意者其始聞檀君闢國海上有仁賢之風傳世不替故以身歸焉既而聞文王善飬老復西走至周歟此皆史氏之所遺故錄之


日晷 
 
綱目唐玄宗開元九年遣太監南宮說測日晷南至交州立八尺之表夏至日晷出表南三寸三分南北相距三千六百八十八里九十步而晷差一尺五寸三分則二十四里三十一步有竒而晷差一分也自交州北至七百九十五里正是夏至日下無影之地則南北相距一萬九千二百里有竒而表與影齊也堯時和仲所宅朔方幽都恐指此也以一萬九千二百里有竒半之為九千六百里有竒自無影北至九千六百里有竒卽寒熱之間最樂之地耳


畫界 
 
謝肇淛云禹别天下為九州三代因之秦分為三十六郡漢分為十三部一部六郡晉分為十五道唐十道宋四京二十三路元十一省二十三道明两京十四省後棄安南實十三省也此古今畫界之變也舜既肇十有二州而并營䓁州必在遼瀋後世東北漸斥必將復立舊號而不聞有此何哉元明以後㝎都扵燕遼金迭興與元掎角其強弱之勢中國不及也若居西南之逺何以控御此所以必欲跨居夷夏之交也然自東徂燕道里便近而山海一路若甁之阨項外皆蒙古界此路一閉比籠鳥帒猿將何以自通若至東自東西自西則我國事大之䇿不知何出耳


黒龍江源 
 
白頭之水北流者為混同江與黒龍江合黒龍来自塞外不知其源入扵東海按王圻三才圖㑹沙漠一帶起自中國之西北斜向東北此分明是黄河故道也沙漠之外衆水合流自西注東其最逺者自阿魯札里之界歴長淸塞南見北斗之外亦東注其大可知此必是黒龍之源也又按外夷考幽州北七百里有渝關下有渝水通海凡白頭以北諸水皆入于黒龍江雍州有榆葉河涉者股染皆黒渝水雖従水作渝亦恐是榆塞葉浸故也似是黒龍之上流也其近海處是古室章之墟而曰介車漢諸國居之車漢即申瀏徃征者是也詳在其副將裵是榥日記大抵崑崙以東諸水皆自西注東其山勢亦可知矣


大流沙 
 
按禹貢餘波入于流沙黄河别枝可以導之西流也㨿三才圖㑹大流沙在星宿海之西北瀚海之西南瀚海亦稱沙漠橫亘極西則意者黄河不知何歲何年西流為大磧如今之沙漠也瀚海者皆沙磧也大風行者人馬相失宋史云沙深三丈不育五穀沙中生草名登相此皆可考


鐡嶺衛 
 
麗史明太祖欲設鐡嶺衛自遼東至鐡嶺置七十站站置百戶遼東都司將兵至江界因朴冝中罷之詔云長㝎和䓁州原屬髙麗云云長㝎和即今㝎平永興䓁地而在鐡嶺之下其意將並岊嶺以西而兼有也不然彼北路數縣安得越千里而領之岊嶺以外前時或屬之遼東故也又按崔瑩傳遼東都司承聖㫖鐡嶺迆北迆東迆西原屬開原所管軍人漢人女真逹逹髙麗仍屬遼東迆北者長㝎和以外是也迆東者今嶺東諸郡是也迆西即岊嶺以外今平安道是也若然詔書何以只稱數州按廢王辛禑傳既云迆東迆西而又云文髙和㝎盛䓁州至公嶮鎭是本國地先說中間失守之由故詔亦云爾其實並迆東西皆包也嶺下數郡將何處置七十站耶此史茟之失勘也苟非朴冝中之專對我邦之地幾失其半子曰使乎使乎冝中有之矣


殺牲祭天 
 
郊焉而天神格廟焉而人鬼享人死為鬼人甞飲食故鼎爼齊盛皆所以事之如生也天神者以理言也理何甞待食㢤又豈有降歆扵牲牢黍稷是則以人待天恐無是義今有山魅木妖不過氣聚幻像而或用食物禱祀者何也凡鬼道好人之尊奉故以人道奉之凡氣本扵天形具扵地鬼亦地産必露形質故非飲食靡所依托也非謂彼幻像之取以充腹如人之待食而生也彼上帝之尊而庶幾来享扵牲殺血肉之間㢤况刳胎殺夭麒麟不至牛角繭栗又可忍耶終有不可曉者且置之


興京 
 
興京者今淸國之興王地東史所謂婆豬江野人是也在二水之間其北者入扵遼河其南者入扵鴨綠是為婆豬江興京距昌城四百餘里距我滿浦四百四十里其間有萬遮嶺江與嶺之間六七十里為放牧之塲自義州由率古别路則不由萬遮嶺也滿浦江界雖曰重地狄踰嶺棧道極阻長險絶非長驅之地惟昌城朔州義州為可憂自昌城由時梗逹扵雲山自朔州由大朔州逹扵龜城自義州由龍川逹扵鐡山此三路最為要害丙子之難亦自義州直衝內地可以見矣今時梗大朔州龜城鐡山皆有古城基址云


東國地圖 
 
余得輿圖一帖西北彼我之間疆土無不詳載若足到而目見竊想近世人其見識力量未有能及此者昔有尹鍈者尹氏之庶出而李忠武之外孫為李完平之側室女壻完平寵愛非常其嫡弟云文章兄勝扵我云常作恒符睹竒一貼用趙簡事也其子孫失亾不傳意者此其餘意也其言曰靈古塔即古肅慎之墟漢唐以前東北無强國䧺部惟我一域擅其形勢其時遼東西太半為我有白山內外諸落多服屬一自女真滿萬之種起扵鏡泊遂代宋而入主中國是為金國及被元人之毆逐則其餘黨㪚處扵鴨綠豆滿之西北而稱野人侵軼我境北則梨湯介西則李滿住有生女真熟女真之别至萬暦以後女真董山一泒漸大扵建州衛而綂屬毛獜衛左衛右衛䓁種落而廢四郡最受弊此所以空其地而廢之也及淸汗以後以瀋陽稱盛京遼陽稱東京建州稱興京靈古以西並㨿以有之及入主燕京建州即陵墓所在老城即宗族所居故其制置與盛京同矣自遼以東列置三將軍其一鎭守奉天䓁處而坐瀋陽其一鎭守靈古塔而坐船厰其一鎭守黒龍江地而坐艾滸各綂滿洲固山大四員康熈末最憂黒龍江以北蒙古加設白度訥將軍一員云蒙古四十八部之中東北諸落最强盛大鼻㺚子在黒龍之北而東自黒龍歴長城之外迆北迆西皆蒙古之界其廣比中國不啻累倍互相䧺長各帝一隅號稱東西南北皇帝曰黄太極曰靑太極在中國之西南曰厄羅斯即大鼻也曰喀爾喀在東北云盖我國地形北髙南低中殺而下贏白山為頭大嶺為脊若人之側腦僂背而立對馬耽羅如两趾坐亥面巳乃堪輿家之正論以京都㝎四方之位則穩城為子海南為午豊川為酉江陵為卯近世所謂地圖者類皆因幅而排位因位而成圖長廣乖勢濶狹失冝也試看豆滿之向穩城者或東或北至羙錢堡南走入于西水羅鴨綠過三甲廢四郡許多屈曲戞江界渭原向西南而昌城以下則直南注包綂軍亭之西而入于大總江矣吾友鄭汝逸精思費力作百里尺較量成圖凡八編逺近凹凸悉得真形實竒寶也盖與此圖合而甞自謂彼境山川夷險了若目見余又得其圖而蔵之以待事功之君子


葫蘆項口 
隋煬之征髙麗也李宻謂楊玄感曰天子逺征遼外去幽州猶隔千里南有大海北有强胡中間一道理極危艱公長驅入薊扼其咽喉髙麗聞之必躡其後宻乆在山東燕薊地勢素所諳悉故其言如此此無救之䇿也綱目刪南海北胡之說恐朱子猶有未詳今従義州至山海關合一千三百二十八里自廣寕以西如葫蘆項口南海而北柵柵外皆蒙古地行五百餘里而入關也金國起靈古之東麗史所謂東女真也西走二千餘里歴葫蘆項口入關又南都汴京其亾也宋伐其南元蹙其北元者蒙古也所謂葫蘆項口如何過得其黨一一殉莭無遺種其後在鏡泊者蒲鮮萬奴㨿險稱帝國號東真東真者謂東女真也以元之兵力亦不能奈何屢擾我邉哃喝不休亦畏慴元威不敢加兵深入我亦甞請救而頼其力盖靈古以東亦數千里之逺而足為大國也自渤海大氏之後毎綂合長嶺東西長嶺者即白山之脉自塞外来者也其險天設不可易度也淸國之興在長嶺之西而國初所謂婆豬也距我西邉山界不過四百里此已險阻難入故杜松劉綎䓁片甲不還我將姜弘立亦被虜扵深河可以見矣况踰長嶺至烏喇靈古耶今入主中國燕近扵北距興京亦不逺比諸金徃来道里稍便然若至失勢道逃其脫扵項口又未可必期中世以後外禦常在柵外之蒙古彼其智力足以扼吭而拊之也金之前轍未必更踵或至扵舊窟或復蹈東真之例俱為我人之劇患頃聞鴨綠之外採蔘人闌入廢四郡刳木為舟沿流而上其險絶又可見其地五穀絶稀惟射獵為生㫁非富貴偏安之地數十年前皇帝遣烏喇總管穆克登沿鴨綠水尋白山之路勑云従那邉走走不得従這邉走克登即従我土溯上云


江華貞州 
 
今之江華府即髙麗之穴口郡在海島中有鎭江河隂二屬縣今合為一府周圍三百里髙宗十九年避蒙古權臣崔瑀脅王遷都俞昇朝以為以小事大理也事之以禮交之以信彼亦何名而困我哉竄㐲海島苟延歲月使邉氓盡扵鋒鏑老弱為奴虜非長計也瑀不聼王先入昇天府遂㝎都海中歴二十八年蒙古勒兵令盡撤內外城元宗元年復還松都壓扵蒙古也縦曰天府金湯不過一時計苟彌歲月則終非可守之地俞昇朝之言無可改評當時右僕射朴松庇亦云穴口凶山其意謂終見敗亾也然松京乃平地受敵之地亦無守城之䇿此瑀計之所以行也余曽見大興城在天磨聖居之間四面鐡壁惟東門一路可以通輦輸真所謂天作時人以為漕運不便而止國中之漕運便則外賊之攻陥又何可以防之此與聖朝之漢都同一利害時平則享其富庶世亂則苟逃扵山頂海中為姑息之計而已雖有管葛之略亦没奈何也至今俗諺有昇天甲串之語两地皆江都之路徑以喻無益孟浪之舉措盖自麗時有此謡也我國兵力弱劣不過如春秋之一小域雖孟子不能為滕謀也雖使一時有智謀之將乗勢得便奈後患何㢤俞昇朝已計之熟也李齊賢曰髙宗舊學于昇朝畏慎保位及昇朝没而受制權臣妄生螳臂拒轍之圖終亦自懲至其末年始覺終不可抗掃羣議而獨决遣太子倎奉表如蒙古掃境內而充國贐及至元世祖親征宋國留滯二年先遣従臣踰蜀山追及扵陜州世祖令世子單騎来朝及扵梁椘之郊世子謁扵道左時元憲宗崩有窺位者勢甚危急見世子驚喜曰髙麗自唐宗親征而不能服今自来歸我此天意也適又髙宗薨遂立世子為王護行還國是為元宗及忠烈尚主寵幸無比言無不従行省諸人亦畏之自此邦國得以少康莫非俞昇朝餘智攸及也夫江都者一小島耳苟其力屈入處何益夫山寇海剽其為患同樓船東而右渠授首紅頭入而福州奔竄其他出没海舶非意慮所及此皆可商量也或謂江華不如紫燕島為其狹小易守然終非長䇿所謂昇天府者即今豊徳府古貞州也按地志豊徳為貞州亦稱昇天府其古址在昇天浦古城北二里别有古貞州又在古址西今淪入于海不知當時王之所次何地也古貞之淪海不知何年地志成扵鄭麟趾而亦不及此意者其没亦不乆矣今水中尚有礎石䓁物云


五星 
 
帝嚳能序星辰堯述父業暦象日月星辰舜承之以齊七政七政者五星與日月也災異之應莫驗扵此然春秋只記星隕星孛不及五星何也若然舜所以齊者何也甚可疑也象緯考載周將代殷五星聚房齊桓將覇五星聚箕此出扵何書若然不見扵春秋可異崔浩従後推筭辨漢元年聚井之非是以今考之或疾或遲或橫或逆又縦橫不定時運乖變何従而知其必如此耶今七政之暦年年不同其非凖行可見此當與知者論今觀象家皆祖甘石甘名徳齊人石名申魏人皆戰國時人而各著天文星占八卷意者此學周末始盛矣


長嶺黒龍 
 
圍棊之術曰我生然後殺他不然殺他不成而我生不保則全局便輸也中國自長城以外大扵九州風氣絶殊險夷不同華人未有窮入之理而彼之乗隙寇掠若建瓴然諺所謂十守不能防一偷者也是則我生有餘而殺他亦易也所以難禦然夷吾之北狼姑之外亦或可以鳴劒封功惟東北一隅重岡疊嶺地闢以後外兵不入元世祖拓境最逺西征四年至扵印度東真一部哃喝而不敢加害張騫鄭和迹遍西域惟長嶺黒龍之間人莫有窺闖其際其形勢可見中世以上人稀財乏不能自振及幽并營三區稍漸為都㑹復十二州之故而其地距燕都不過數千里之內比昔之朔北益近也此所謂我生者固自有而他可得以殺矣識務者考焉


天下水勢 
 
天下之水莫大扵黄河古者河入九河表以泰山浸以東海孔子生扵魯然孤懸而藩垣不宻直遂而棖臬不嚴故師道雖尊位卑困阨也今橫决而入扵淮濂溪考亭皆出扵東南皆聖人之徒也文物之盛萃扵吳㑹之間山深則樹高水濶則魚大故飬成人物其理亦然也中國諸山皆自隴蜀来雖龍門積石皆跨河而南禹之導山可見分明是河决而東行别有說不贅河本自隴蜀之背崑崙之東迆北而繞入中國注扵淮江漢出扵隴蜀迆南而東與淮併注扵海两水腹寬而首尾相揍中國安得不綂一乎或云江源甚逺與河源近也崑崙北走朔外積隂之勢莫得以詰其端倪其南枝迆走東南為白頭白頭之北流為混同江北與黒龍江㑹復東入扵海黒龍之大殆與黄河侔擬意者朔外諸山之衆水同滙也其勢雖不見猶見也黒龍者距今寕古烏喇不滿千里而古室韋之墟也其人麄獰鄙陋文教不到其鏡泊之地已為完顔興王之區天運嬗變安知異時黒龍額羅之䧺不至扵中國耶至此時運之極否或將有泰還之㑹耶


國中人才 
 
我邦自浿帶以上不滿方千里添北路折長補短僅足焉浿帶以下合東界亦不過方千里今世開京以西比諸殷頑擯其人而不用北路亦聲敎之未漸人材亦杳然矣然自勝國已然按輿地記絶罕有聞人何㢤關西之地先聖肇闢之鄕句麗仍之傑鉅才能棊布水湧是時三南䓁棄荒服従聖朝開剏人文革易其故何也意者勝國承扵泰封泰封源出新羅新羅文武王挾唐綂三而威令不及西北自遼以南復為肅慎諸落所㨿弓王逃之黒金披棘立都今之鐡原是也麗祖意欲復舊疆而止扵鴨綠全遼之地入扵契丹且王氏以武力得之文風盖昧昧也雖有一時翹椘不過麄勇鄙俗無能傳後八條遺化滅之盡矣中世以後文敎稍振湖南即馬韓之邦先聖之裔而舊都已没扵椎髻之衛滿一脉殷俗不泯于南土張良圖復韓業而資扵倉海之外則韓之名盖由避秦之韓民也又秦之避亂者借與東界則秦之逺逃者為辰韓秦本岐周之舊地一脉周俗不泯于大嶺之左而継之者新羅故揖讓之風尚今猶存如慶州經界之制决非外夷所刱與秦之阡陌法合或以决裂為破壊者非也是故三南之文風稍盛而關西之貿貿自衛滿始滿之東也先為椎髻則其教可知熟習已乆雖數代而終不克變化勝國尚然也今國之武力多出扵两西皆椎髻餘習此東俗之始末也如欲亟變西北之人風在两道監司勿付之銓官必自上擇儒臣之重望以十年為瓜限期扵成效又其大都㑹處各十餘邑亦令監司自擇在廷儒臣聞逹者為牧守無得數遷従其功過而賞罰歸焉則豈無挽廻箕聖之遺風也耶三國之際置不論王氏以後無人圖及扵此可嘅也已


中土南北 
 
王同軌有言天下大勢秦漢以前莫盛扵北隋唐以下莫盛扵南周之九州北居其七漢之十三部北居其九元始中總天下千二百餘萬戶南僅四之一衣冠風俗之羙穀粟財用之多舉在北焉當時論者徃徃指燕雲河湟爲重唐之十道南北各五宋之二十三路北居十三而熈豊盛時總天下千六百五十萬戶北僅五百萬則亦僅四之一鄒魯多儒移扵濂閩青齊冠盖乃在吳椘也此不但時運盛衰凡財貨之積北不如南其未及恢拓文彩未彰晉唐以後胡貊猖獗衣冠南渡人風随而丕變仍其富庶而皷鑄之其勢安得不爾子曰富而後教之饑寒不免奚暇禮義㢤夫守死善道惟賢士為能中人以下莫不受變扵困窮今見閭里之人或聚成産業或因官有財便能修飾禮貌矝材誇行漸至彬彬家聲不然則或顔竒之子渝成敗亂随夷之孫馴入貪猾豈非貧富之故耶故曰賦出天下江南十九闤闠詩書比閭章甫巧心慧性成器利用盖指此也我國則又異扵是所尚㫁㫁在閥閱一路才行為賤人無矝持之心俗漸愚陋之習故惟近京者稍優而益逺益頽矣


五星聚井 
 
漢元年五星聚東井髙允以為誤其說曰金水二星常附日而行冬十月日朝在尾箕昏没扵申南而東井方出扵寅北二星何因背日而行其言果然漢甲寅歴元日在牽牛以此推之豈無可尋之理今觀象家但記非之之言不並錄所以非故觀者疑之及崔浩考之乃前三月是也此亦未可信不獨金水凡木火二政遲疾無常史䇿可驗亦何得以凖其行度耶


東國地脉 
 
幽并之水曰玉河出玉泉山而流入燕都出而注大通河與蘆溝河合蘆溝河出大同府桑乾山經大行山入順天界出蘆溝橋至通州入白河入海今白頭山自塞外東南来其大幹以西之水皆入渤海我國之西海也然則幽并䓁州在燕都之東北書註云冀東恒山之地為并州其東北醫巫閭之地為幽州又分靑州之東北遼東䓁處為營州未知是否今蒙古柵外乃契丹之界然則舜時十二州合契丹鮮卑之境而有之也自遼以東便是别作局形一枝迆入海中為西向之局其大幹止扵頭流沿海一支圍抱與頭流之東支㑹水無一㸃㪚流又是東國之别局為松漢二京之左衛其西北大幹循鴨綠而西南走止扵義州其一支岐扵薛罕嶺循大同江止扵三和縣最南者亦岐扵薛罕循猪灘止扵海州而九月山諸水皆北流則其山麓之北折可知為二京之右衛外局此其地脉之槩也


鮮卑山脉 
 
白頭之幹自幽營三州之外来鮮卑山在其外五胡之際鮮卑部最强以山名稱之也意者為白頭之祖乎白頭內外皆稱肅慎其西南之幹為朝鮮其為疆域始也合全遼而有之凡遼地莫非鮮卑山之枝幹謂之朝者如朝日扵東之朝朝之為言東也天下之最東莫如朝鮮也堯時共工方鳩僝功共工者司空之分官其職掌邦土本為墾闢空荒之官則其方鳩僝功非墾闢而何哉舜肇十二州前此未聞而冀之東北别置幽并營三州此其為僝功至禹貢九州則不與數焉其故何也意者用武開拓地廣而民殘其罪則静言庸違違帝之所命故禹反棄之也及四罪共工流扵幽州流扵其地所以示民庸違而非國家意也然後来漸見服習便同內服故周之有天下封黄帝後扵幽州封箕子扵朝鮮此其僝功之餘烈歟


星土坼開圖 
 
六片方星圖出自西國中土人所未及然六片之內亦各中凸如車蓋平鋪為圖則心縮而旁濶故又坼開上下两頭為十二片皆腹濶而两頭纖扵是長短之度咸得真形也中土人不曽見南極故但知天河首艮尾坤圍如佩玦而開一面孰知夫繞南而復北如環之無少缺哉㨿此推極其理當然水火不交萬物不遂河者水也日者火也天地之間非此則造化不成易所謂水火不相射是也黄道者日道也天河者水道也赤道居中為天腹而日道夏北冬南各如半弧合而觀之形如两弧一絃循環不窮也其北也始扵春分降婁之次極扵夏至鶉首之次終扵秋分壽星之次其南也始扵秋分壽星之次極扵冬至星紀之次終扵春分降婁之次也天河者與之交貫春北秋南其北也始扵夏至鶉首之次極扵春分降婁之次終扵秋分壽星之次也亦如两弧之一絃皆以赤道為絃黄道在內距極各六十四度天河在外距極各二十二度其交在冬夏二至以理推之日在天日退一度十二月而周復則其行也自西而東也河雖若不動其氣必運意者自東而西乎河自鶉首分為二道何也鶉首火之始盛水為分布而自降婁以後氣殺而復合亦其冝也今海水圍繞大地亦如環然中間濶處當中國至極北則漸狹可以相勘為驗也


太隂 
 
貨殖傳云太隂在卯穰明歲衰惡至午旱明歲羙至酉穰明歲衰惡至子大旱明歲羙有水注云歲後二辰為太隂今暦書乃在歲前二辰與此不合暦術雖或異同豊儉豈随而變革耶四海之廣未必皆同又將何以占候耶然近有可異者余少也歲丁亥故老云前此丁亥大水可備矣余則不信既而果驗又至辛亥故老云前此辛亥大凶又驗其間六十年雖與十二辰濶狹不侔終非㝎筭之可推矣余又念歲月日時如元㑹運世推命之家以四柱八字互相劑量分數不同歲月日時又在運世之內而各有枝幹歲同而世異世同而運異史遷特以當時之所値者言歟然其說終非可信矣


星宿海 
 
河出崑崙自爾雅始元時尋到星宿海辨其非也然星宿之源在崑崙西東流過山之南然後折而抵山之東又北流稍西轉繞山之三面如玦云然則星宿海西南皆髙山故不能南入海至山之東又阻扵髙峻而北流則其一道深溝之外两皆峽束以至扵北又折入中國也其所謂星宿又何従而有乎崑崙在河曲三面之內峻極于天四時氷雪山髙則水多水歸扵何處意者山皆沙積或多滲漏不流故所滲終必一透扵地面又或地面之下有空洞世界今山峽深窟中可驗窟中有澤有川不測源委此類畢竟何歸耶星宿海者畢竟是崑崙之衆水所注而成雖謂之出自此山可也不獨此也其間細流大川皆来合同而星宿特其最逺耳其黄濁亦不過沙澱所混此物従何有乎中間两岸至狹狐可躍渡其下之深且廣可知便是洑流其折轉北流其勢必急所以黄濁不淸也吾聞西域有大流沙不啻北塞之沙漠地勢土脉盖有然者也其或有淸時何也其濁也非衆泒皆然必有一道如此此如中國涇渭合流則皆濁今有一山两泉各有盛衰縮溢之不同或其濁泒縮而淸泒溢故耶又或沙澱多壅壅而不通滲洩不出如星宿海則濁勢必減星宿海本淸而下流始濁云


白頭正幹 
 
白頭是東方山脉之祖也自鐡嶺以西衆枝皆西南走自鐡嶺至大小白而峻極于天是為正幹其間衆枝皆西走術家所謂楊柳枝也其言曰梧桐葉上生偏子楊柳枝頭結正心然則所謂正心惟嶺南當之意者此不外扵安禮之間乎大小白以上山勢如此故水皆㪚流惟嶺南左右圍抱東莱金海為捍門是即山盡水㑹而麄厲殺氣脫去無迹也左旁東海乃凝㝎一大湖與白頭大幹同其始終黿鼉蛟龍魚鼈生焉貨財殖焉所以飬成無限人材外周日本大幹迆南迆西圍抱水口飛霞過脉為島為嶼也右幹止扵頭流其勢若截溟而過者䧺渾磅礴氣像可畏以人物論則髙麗以前天荒猶未盡破尚有夷裔之風至聖朝而一變華俗退溪生扵大小白之下為東方之儒宗其流深㴠濃郁揖遜退讓文彩彪暎有洙泗之風焉南冥生扵頭流之下為東方氣莭之最其流苦心力行樂義輕生利不能屈害不能移有特立之操焉此嶺南上下道之有别也盖其一直大幹始扵白頭中扵大白終扵頭流當初命名亦恐有意而人材之出扵是為府蔵畢竟國家所頼必不在乎他也昔戰國之際衛最多賢故獨能扶持扵龍啖虎噬之間至秦二世而亾其源兆眹扵竿旄一詩飬成許多人物也我三國之際嶺南之伽倻亦一小國亦能撑保麗濟雲屯雷馳之世傳世乆逺其事相類設或千萬歲後國値危亂訏謨在斯忠莭在斯可執左契以待矣


旄頭 
 
金叅判退食記聞云自萬暦之末昴宿一星不見至今失之謂之萬暦則必有所考而云然也昴者旄頭乃胡星也動若跳梁胡兵大至驗之時變無所應象緯考又云暗則刑罰濫或者其符耶天下至廣何可以一片中土占候耶今則七星皆見矣近者熒惑斜掠去而旋反可異


傅說 
 
傅說一星在尾星之後主後宮女巫祝祀神靈祈禱子孕故主王后之內祭祀以求子孫詩云克禋克祀以弗無子古之義也鄭浹漈讀作傅母之傅謂後世因其音同故遂為騎箕尾之說余按黄帝為中央之帝軒轅即黄龍而為五獸之一故祀中央之帝以軒轅為配而名其星曰軒轅如穀神以后棄配有社稷之名也昏禮乃殷王之所剏帝乙歸妹見扵易而白馬翰如為可證意者殷剏昏禮而宮內祈子必相臣主之故後世因以傅說為媒神而名其星耶雖不可臆决若㫁以婆神則非矣


石窟 
 
石窟之竒異者祥原之佳殊窟蔚珎之聖留窟寕逺之石龍窟最著也又聞沃川獵者逐異獸獸入穴中僅可俯身而下低而仰仰而復低行數里豁然明無物不具益深不可窮寶城五峯山下有窟山僧八人約與俱以松明燭路以繩索識行程然懼不敢深入旗幟劒㦸戦船䓁物亦無不有云


西關 
 
西關是三朝鮮之墟物豊人殖山水控抱梯航四輳平壤為中心然我之西關如中國之燕京燕京無長城之阻亦不能湏臾守得㝎所謂內三關居庸紫荆倒馬是也雖曰逼近皆險絶難通九邉捍禦戰守之具看作茶飯所以能無患也我邦一與反之岊嶺以外非所容議也况中世以来天下之用兵常在東北竊恐西北二道終非國家之有矣明太祖欲設鐡嶺衛頼使臣之善對而止此事史䇿欠詳不知其排布如何盖岊嶺為界至北路而止若在鴨江以外何干扵我而控訴不休史臣只見詔有長㝎髙和之語而為嶺底數邑長㝎髙和即今永興安邉䓁地與中土隔婆豬長嶺之險阻大明何従而越千里管轄其數邑耶其間七十餘站即髙皇帝之親㝎稱鐡嶺衛者以最逺者為稱詔又稱元屬開元開元者在遼地彼鐡嶺其可捨我西關而懸屬扵開元耶遼地又有鐡嶺之名故人便疑非北路之嶺而有此訛誤東人之沽略毎毎如此


三元甲子 
 
三元甲子古今術家所祖不應有誤金叅判云太乙暦自齊元甲子至天啓甲子為一千一十五萬五千五百四十一年邵子經世書則自天開甲子為六萬八千六百四十一年以太乙六紀及紫白飛遁數之為六紀下元甲子而經世則為午㑹苐十一運苐九世五紀中元甲子余素不習扵其書書又不在前無以考其得失而以律暦志較之春秋以後綱目以前年數不合或者其間漏脫許多年耶未可知余甞筭之甲子年子月甲子日子時十一月朔夜半冬至歴四千五百六十年而復還焉古史人皇氏四萬五千六百年則又十倍之矣其理不可觧又天地之數豈止扵十二㑹十二萬九千六百而已乎術家不過推及扵合壁聮珠之㑹十二㑹之外又不知幾多無量數在也所謂禪通九頭之類邈不知其如何也竊甞思之形大則壽亦長昆䖝至微或朝生暮死或不知春秋至扵人則壽或至百歲樹木長倍數十則有歴數千歲者也地之厚三萬里比人如何日大扵地幾乎百倍天大扵日不可計數所謂一元即天之一小運噫冝嘿口不談矣今考梅文鼎暦學疑問其說不同更詳之


太乙術 
 
太乙六壬之術本扵張良赤霆經迂恠之士至今徃徃傳述或有偶中故傳世不泯也余素不信此類未曽一遮眼也仁祖甲申沈器逺之黨權斗昌有竒才世稱管葛以太乙之數推之謂是歲天下當有革命事逆謀始㝎是歲大明亾渠能管窺得此而不知應在何地又天下之大億萬邦域其可但以大數億之耶大明之亾亦適㑹矣極南極北大東大西必無皆同之理畢竟無用之誣術矣吾王父持平公有藻鑑謂人曰服孔子服言孔子言孔子歟吾觀權斗昌目若端而邪色若莊而媚言若肅而褊處事必引經而狠愎不正烏得賢聞者多不平及被誅衆始服
灾祥 
 
彗孛同稱春秋書孛三公穀皆以彗釋之後史書彗書孛孛者只是客星之類彗之名本因除穢而得則有益而無害益則祥害則灾何謂之灾星殷時祥桑穀生桑穀而釋祥為其告灾也非灾也灾不見而桑穀便見祥之者幸其見之也國人曰幸矣庶其因此而弭灾國其庶幾矣然則妖不勝徳者乃因此修徳以克不見之灾也此如盜至而犬吠謂之妖犬可乎灾者害物之稱如歲旱則草木焦天火則宮室焚螽蜚狐蜮之傷物皆是也然則殷王之戰兢修省惟懼不及扵見而後人不逹或以灾訓祥稱名互換可笑


地震風雷 
 
日本野多山少自古多地震黄秋浦之奉使也震無虚日關白五層樓為之壊敗壓死者四百餘人豊外州大村三四百戶陥為大澤山上長松僅露其梢死者無數其中五六百名如有物舉擲之不知不覺投在峰上坼處出濁水如豆粥臭惡云此無足恠者凡地中實多空洞處如我國徃徃有石窟深不可窮可以驗矣或歲乆石土剝聲振坎虚之內所以為地震又或陥至扵地面則為地陥中土亦多有是氣者充塞宇內故無物之隙莫非這氣大塊墜下勢急故氣所以噴湧試扵深坎内急投許大物氣必透上地陥所以飄舉人物也我國或有川流㫁絶者壬辰前十五年丁丑安州淸川江㫌善大隂江㫁流數月此亦地中空洞之所由然其空洞處必與海相通而土石之間地脉㪚開水便滲洩乆而下流崩頽壅遏如故則陥處盈科復其故道也又江水赤濁即水恠之所為余少時有毒龍沿江而上震雷風雹草穀殘滅無遺其廣不過三四百步又入水行十里許復出踰鳥嶺入洛東江江之東一草不動漢江赤濁十餘日今溪澗流注鑿破沙土則水為之渾濁何以異此又雷震乖常亦不足驚莫非蛟鰐隂嘼蔵在洋海山穴之間或怒闘騰空水决風裂㧞木夷山人畜死者無數此類極多大抵雷亦非天怒距地不逺彼茫茫大空何與焉意者地氣運衰物得以乗隙作挐以此言之雖謂之灾異可也


東方人文 
 
檀君之世鴻濛未判歴千有餘年至箕子東封天荒始破不及扵漢水以南歴九百餘年至三韓地紀盡闢為三國之幅員歴千有餘年聖朝建極人文始闡中世以後退溪生扵小白之下南冥生扵頭流之東皆嶺南之地上道尚仁下道主義儒化氣莭如海濶山髙扵是乎文明之極矣余生两賢之後猶是文未墜地自此以後如下灘之船其勢難住不知更有幾重激湍坎窞在也後来者必將企余而起羡


灾異 
 
人君至尊也君之上有天君不畏天如民不畏君也民之奸宄國有㝎律君之失道天未必降禍故雖或灾異上見君不畏懼也自春秋以後凡有灾必挽人事以符合之至董仲舒劉向之倫極矣仰觀俯察不應者盖多此君所以不畏也閭井頑氓為邪為慝妄干憲綱偶逭刑章而謂無患害則何如也三尺丹書王府固有矣盖灾異有屬天者有屬地者有屬人者不可不辨天行不息二曜五緯厥有常度其薄蝕凌犯豈因一國之小一事之微而有所移易㢤如君一言星退三舍之類吾未之信也又如彗孛蚩尤之類彌亘時日萬國之所同望者乃時運之所値皆屬乎天者也如山崩川竭地坼水闘之類皆屬乎地地運之所値亦未必是人事感召也然絪緼化醇人生其間莫非所育比如人軀殼受病頭面兆見一蔵一府痛毒皆遍其能有獨免者乎然億萬邦域盛衰一同故其害有淺深得失之殊科此如抱薪趨火燥者先燃平地注水濕者先濡也又或薪濕地燥則免矣詩云畏天之威于時保之人主扵是乎兢兢寅惕喜生而惡殺氣和而民樂順徳積于躬馨香感于神如水之滿器霖潦不入火之燻天浮埃自滅天地之所不免而能禳之者人也夫日星昭明天之氣也寒熱晝夜地之氣也㳺氣在中淸濁淳澆合㪚飛楊蒸成雲霞激作雷電奮為營斗結為隕石有順有逆為吉為凶此距天甚逺天何甞有是亦屬乎地人君之畏地亦猶天也人居地上呼吸與通大小雖别混成一般如名花一枝生香不㫁在室滿室在堂滿堂故感應不昧好醜交變則灾異之作人有以招至羊膻而螘聚醯酸而蜹至亦其理也余觀夫蛟龍安居窟宅吐雲興雨草木繁嘉穀成及怒而起百川沸大木㧞彼一物之有心變化扵俄頃况人主以億兆之心為心如衆火同明共照無逺不周是以其氣之所撼為祲為虹為瞢為闇祥穀雊雉恠獸疫札亢暵巨浸鬼眚䖝蝗之類式月斯生而他域之所不與焉則知屬乎時政者也其間維人之召灾多與地運叅錯互為輕重或政失而無灾人和而變生随其分數有不可齊者又或石奔物聚之類又多為戲魔所弄識理者所當察大抵乖氣致異妖不勝徳不易之明鑑在人主有灾亦畏無灾亦畏變灾為祥在手分世界矣事君者若但以事事拘牽則徒惹不信之心何益㢤


南畒東田西疇 
 
四海一綂天下之田必有同名周曰南畝漢曰東田見王制晉曰西疇無以北稱者似是背後也周都岐豐其所綂在分陜東西所謂南國也故稱南漢承秦後都雍州是居西綂東故曰東田陶淵明當建康之世晉之所綂不過江漢之南建康在東故稱西示一綂扵天子也至王莽名天下田為王田亦與同意


河套 
 
河套者黄河北走折轉入中國而長城即跨其南周回六七百里三面阻河戰國時為上郡蒙恬逐匈奴有其地所謂河南地者也漢武用主父偃䇿立朔方郡因河為固若夏赫連勃勃李継遷皆䧺㨿北方至宋元昊遂稱夏帝地冝五穀尤冝稻麥張仁愿三受降城皆在套北洪武以来或復或失火篩唵嗒皆其劇寇今聞中國毎有西㺚之患即此也若使不肆搶掠以長城為界則不過如古之玁狁獯鬻薄伐而止耳然自晉至宋北人多入㩀中土視若固有則其意不獨侵擾邉疆也昔劉裕自江南纔㝎關中勃勃竢隙攻奪若探囊然想天下地勢輒以江漢限南北而従江漢泝上通于關陜則河套乃其肘腋可以與北塞連和大為中國之憂矣


檀箕疆域 
 
舜肇十有二州封十有二山又在十有二牧咨命之中幽州居其一按漢地理志幽州其山醫巫閭其利魚塩非今遼瀋而何㢤檀君與堯並立至十二州時已百年矣雖未知疆土逺近而箕子継立其後孫朝鮮侯時與燕争强燕攻其西取地二千餘里至滿潘汗為界朝鮮遂弱自燕以東本無許多地滿潘汗即今鴨綠水則滿者是滿州潘是瀋之誤也鴨綠之外距山海關不過千有餘里其為燕所侵奪者遼瀋之外更無其地然則檀君亦必在虞廷風化之內而東邦之變夷為夏乆矣舜本東夷之人則諸馮負夏亦必九夷之中也箕子雖都平壤而與燕接界而孤竹之墟又在其中自堯舜之世視作內服閱檀箕夷齊之風化聲教所迄莫有此若也今也鴨綠以外地勢人風有不可以更合退以江流為界金甌全缺保全一方不失衣冠舊俗亦天地間一樂爾


水勢大運 
 
大河長江中國之鉅瀆也河流自乾至甲入于海江流自庚至巽入于海乾甲巽庚隂陽家所謂三合乾甲與丁為木局生扵乾而旺扵甲葬扵丁巽庚與癸為金局生扵巽而旺扵庚葬扵癸此天下水勢之大運也天地之理參天两地而先後甲庚已著彖象不可以數術而非之也黄帝正南針造律呂而作蜡祭以南針為正則縫在子丑之間是謂两地而六合之說起焉以四隅為主而劑分二十四方則三合之說起以例比勘申子辰寅午戌皆鍾巳酉丑亥卯未皆呂也又胞生旺葬蜡之所以行而三代因之其義極明詳在易經疾書


一行两界圖 

地形髙低當以水勢推知黄河自崑崙之南星宿海北注累數千里阧瀉益急沙澱不停其南髙北下可知復折轉逆行入中國累數千里亦沙澱不停其北髙南下可知以中國之南比諸崑崙之南若天上地下而星宿海為最髙如人頭上矣黄河中間峽束水由地中行其上面狐可躍過則其初水必懐襄越山脊而過者也然則中國諸山必自此迆成者也唐一行山河两界圖說云北界自三危積石東及太華逾河並雷首底柱王屋太行北抵常山之右乃東循塞垣至濊貊朝鮮是謂北紀所以限戎狄也南界自岷山嶓冡東及太華連商山熊耳外方桐柏自北洛南逾江漢携武當荆山至于衡陽乃東循嶺徼逹東甌閩中是謂南紀所以限蠻夷也一行僧徒也周行天下必有所目擊審其形勢也然天成土脉必直南北不見有東西橫指者盖地在天內天必東西旋繞土為其搏成故其脉理所以南北也今見山脊指南北者其石理皆縦指東西者其石理皆橫可以見矣今所謂南北界者必非天成土脉即山勢之迆走矣其始不獨河逾龍門江漢亦逾山而来也河源之滙為水澤其故何也西域有大流沙地勢極髙其北諸水皆滲入地中亦必有湧出處故也又或大地其厚三萬里大地之心即周天之心為萬物生化之原其最心必虚為生飬之根㝎非愊塞不通如土塊之無內外也其四旁皆一萬五千里而氣有時乎旁逹矣今人頂門百㑹一鍼血湧氣之所湊水随而逹外者歟


灾異 
 
正徳戊寅五月十五日京外地震大太廟殿瓦飄落闕內墻垣塌倒赴京使臣聞見錄是日蘇州常熟縣有白龍一黒龍二乗雲而下民舍三百戶船數十艘飄入半空堕地粉碎明年我國有己卯之禍皇明亦正當武宗之虐亂亦似人事之感應然國中之灾不過蘇州之餘烈越海千萬里恠物之掀撼振動大抵如此余甞驗之神物怒闘獰風恠雨延及數千里之外三龍并起灾及海外無足異也己卯六月慶州地月光甚明而西方微有雲氣雲間有光似電似火或如流矢湧空或如流星突過或如赤蛇騰躍或曲如張弓或歧如釵股乍見乍隱變幻無窮及冬十一月獄大起云竊思之雷不逺聞電光上徹其狀千百隔海逺望理或如此慶州之所報如此两湖之地理應同然特有報無報之别也凡灾異狀啓毎多如此耳是時宻陽猪代里大柳樹髙三十七尺圍二合抱為風雨顛仆越三年戊寅夏因大雷雨還起立亦異矣此類大抵鬼幻之所為也孝宗大王元年庚寅春二月慶尚道尚州地鳬鴨蔽天籠野分羣進退有若搏戰之狀三月洪淸道公州野鴨成羣聚扵錦江熊津沙上若相戰京中壺洞蛙蟾亦進退相戰三日政院取十餘箇是時邉釁孔棘而以従祀事國中之黨戰方張章䟽積扵公車甚扵仇敵物類之應冝矣彼鳬鴨蛙蟾果何利害傷敗至此此必神鬼旁觀戱驅䖝鳥作一閙塲示警于時人以逹者觀之餘禍未泯業火山湧浮氣不息至今努目張拳惟恐殘殺之不足者殆鳬鴨蛙蟾之同歸歟


配天配帝 

孝經曰郊祀后稷以配天宗祀文王扵明堂以配上帝天帝之别終有難曉以后稷文王推之其指意有在周之王業始扵稷而成扵文王也莊周天運篇云天其運乎地其處乎日月其争扵所乎孰主張是孰綱維是孰居無事推以行是雲者為雨乎雨者為雲乎孰隆施是孰居無事滛樂而勸是朱子以為極是莊說未必皆信此既經朱子勘破則信之而已雖未知天動而地静必有動静之主彼天地必無自動静其所以動静之者即無事而推行之也此言天地所以然者也以天地既成之後而言則彼雲由雨興雨由雲作亦必有居無事而行之者也上一莭推本天地之始則其事屬天下一截方說造化之所以然則其事屬帝比之天如為舟為車帝如泛舟引車而各有主宰者在也天以物為况故祀扵郊帝以人為况故祀扵堂后稷文王亦冝相配也古今天地之說皆有窮而不通處然人居造化之中目見而心思豈宜置諸不可知而不究其機緘運轉必有主張綱維而後已莊周一段何可少也不然幾乎萬古長夜


星月變 

經星及七政之天重重包褁如葫蒜之根有內外之苞也然精氣所成明如玻瓈之通望不碍其中經星及太陽二天運行不停萬古不忒歲功所以成也其他或有遲疾南北之差各自不同或月天北傾月行従而近北至扵紫㣲然其行度則如前故至其南還未甞不及所以交蝕不差其熒惑之天兼有遲疾順逆故或守或逆綱目漢景帝二年秋熒惑逆行守北辰月出北辰間馬端臨象緯考無之彼或有誤此或有漏未可詳然其錯行恐未有至此觀象家水星為辰則或月與火與水相㑹者耶象緯考其二年冬水火合扵斗疑此之誤也史書多未可信綱目晉恵帝永寕元年閏月自正月至于是月五星互經天縦橫無常然象緯考載之尤詳是年七月歲星守虗危辰星入太微太白守右掖門八月填星犯左執法又犯上相熒惑守昴辰星守輿鬼何甞云經天縦橫無常耶此類極多不可不辨如金水二星天附日天環囘大輪之中復有小輪也綱目是萬古不刋之書奈何間不齊整若是可異


先後甲庚 

隂陽拘忌自古有之傳記皆可考蠱之彖云先甲三日後甲三日先甲三日辛壬癸甲後甲三日甲乙丙丁巽之九五云先庚三日後庚三日先庚三日乙丙丁庚後庚三日庚辛壬癸先甲後庚吉而先庚後甲凶也先後甲庚實與隂陽家三合之說合吾已扵易中論之詳矣按左傳哀公十三年吳申叔儀乞糧扵公孫有山氏對曰梁則無矣麤則有之若登首山呼曰庚癸乎則諾自庚至癸即後庚三日孔子所謂無初有終謂先雖有無佩睨酒之困後有望扵得梁麤食矣意者私乞而私與故為此隱語也書云娶于塗山辛壬癸甲雖在唐虞之世其理同然辛壬癸甲自辛至甲即先甲三日禹既娶而旋去治水則事莫重焉冝用其日孔子所謂終則有始天行也盖分天為两弧北隂而南陽隂為陽根故其義如此


日月道 

赤道之環平分两極之間而黄道之環半入赤道內二十四度半出赤道外二十四度半春分東交扵角五度少弱秋分西交扵奎十四度少强日亦在此夏至距赤道最逺二十四度者是斗二十一度而日在是冬至距赤道最逺二十四度者是井二十五度而日在是也黄赤二道俱随天左轉而黄道毎日不及赤道一度其繞天則随南北極之勢則其日為天之帶動可知逺扵天故差遲也以两極赤道推之黄道之天亦必有極在星辰天極之左其象如紫㣲之有太微凡天地間隂陽造化皆原扵日太微之帝座公卿之類如王居之有外朝也以人體言紫微為根本腎之象也太微為行政之所七竅之象也北斗居間用事喉舌之象也月行之九道亦斜帶黄道十三日有竒在黄道表十三日有竒在黄道裡表裡距黄道極逺者六度合二十七日有竒月在黄道晦朔之間其退極遲日行十二度有竒望則極疾日行十四度半强至二十七日半强而與天㑹遲疾之一終也黒赤白靑各有二道與黄道為九盖依黄道而行為徃来消長之機隂陽之義也


北辰 

北極者極星之頭不動處所謂北辰也測以璣衡則齊梁間祖暅所測不動處一度强至宋熈寕沈存中所測離三度强元世祖至元中郭守敬所測離三度有半夜見極星循行環內㘦邉而行則其徑七度也子曰北辰居其所衆星拱之星外有辰而居所者不動也自郭守敬至祖暅大約八百年而星移三度半則既徃可知自祖暅至孔子亦大約八百年則當時星未離扵辰也然則孔子以前星自外漸內極扵內而又漸外也術家謂極星東移極星者與滿天經星同一天也經星既漸東奚獨極星不然古云天漸差而東所謂七十五年差一度是也其歲漸差而西者所謂黄道分至是也然西暦云黄道終古不動只是經星東差也經星之差歴二萬七千餘年而一周其極星自周末至元時一千六百餘年而差三度半則二萬七千年間極星之東移大約四十度零而復矣其果然否歲漸差而西者今暦不用更詳之


鵲頭毛脫 

七七桐葉先飄鵲頭之毛先脫其理亦然也桐與鵲皆物之屬金者也七七則氣應而先脫毛之將脫必肉痒思爬故磨突而至扵禿鬝也經曰月之従星即以風雨七七之雨不繫扵月天有歲差月有移度不可以樁㝎也夫天與日月各有重天此宜従日天而推知也雖無可見之文其理即然月不及日毎日十二度七分則七日而當為八十度有竒距日天八十度有竒必有如離畢之類而人不得見也然月近日則行速逺日則行遲又當有長短分數後當更考矣


首艮尾坤 

天問畧云所謂天河者小星稠宻故其軆光顯相連若白練西國有視逺鏡能察如此也未知然否世人謂天河必一道橫亘若水勢然也㨿中國觀之則其軆首艮尾坤今中國之水皆東注黄河則自乾至巽然後入海也我國大水三鴨綠也大同也漢水也鴨綠者溴也大同者滻也漢水者帶也此三水皆首艮尾坤上下同符詩曰倬彼雲漢為章于天一隅箕邦與天河同章亦異矣

日天之極 

西洋暦法日天之北極比星辰天之極稍東稍髙故其腹赤道比星辰天之赤道半北半南斜而交貫日不及天一日一度夏至在赤道北两道相距十二度積十五日有竒二十四氣之一則日道漸南两道相距差十一度至秋分入扵交貫為畫夜平均自此漸南毎一氣之間差一度至冬至差十二度自此又漸北歴六氣復入扵交貫又出扵北歴六氣而為夏至為日天之極為星辰天之帶動故在人看則三百六十五日其道各不同其實日行惟有一道周天而未甞移易也然則日天之極比星辰天之極差東二十四度矣


九重天 
 
九重天之說始扵屈原天問謂日月五星及經星之外更有一重西暦所謂宗動天也何以驗之古者北極最中之星一晝夜周復其徑只一度今至三度則知極星之外别有一天也古者步天只有三百六十五度四分度之一此大槩言之其實四分一而有餘今暦至萬分則其四分之一冝為二千五百分而乃二千五百七十五分也月之不及日毎日十二度七分而其實望遲而朔疾此後出者益工也儒家但據書註為言故記之


中西暦三元 
 
西國之暦中華殆不及也泰西為最回回次之步天㝎以三百六十度無竒零之數其零數只以日行為凖非天之所知也無六甲無閏月而有閏日其他海中諸國多無閏月也中暦之閏月自堯始帝嚳以前亦無也造暦者為人之易知易知莫如以日為凖置閏月亦以月為凖故堯剏知為之西國不如也今為萬分暦者一日百刻而刻有百分故通為萬分也天地人三元之說起扵吳郡陳星川壤所記非出扵回回也其言謂三元各二千四百一十九萬二千年嘉靖甲子在人元已歴四百五十六萬六千八百四十筭欲以求太乙數之周紀也星川即袁了凡黄之師了凡壬辰至我邦書諭八道者也盖自天元至嘉靖甲子合五千二百九十五萬八百四十筭又自嘉靖甲子歴一千九百六十二萬五千一百六十年則三元畢矣今人謂十二萬九千六百年為一開闢者陋矣夫


日徑地徑 

陽瑪諾天問畧云日大扵地一百六十五倍竒後士云五倍竒大小絶不同必有一誤也假使後說為得地徑之三萬則十分明白五倍之則日徑十五萬里竒两說皆不言距地逺近不可曉若不知逺近則其大小亦無由測得必有其說矣


人面雹 
 
仁祖丙寅昌城雨雹如人面鼻眼皆具有丁卯之亂乙亥又有此異有丙子之亂云


飛颺島 
 
今濟州之飛颺島一名瑞山在州之西北髙可百餘丈圍四十餘里始也雲霧晦冥地動如雷凡七晝夜湧出海中無草木望之如石硫黄耽羅圖云有四峰土石皆赤如水泡石或屹立如人形環山竹樹葱蒨惟上峰無草木竹箭最良此理不可究按通考某州有大峰越山嶺碎墮某地有女媧塚忽失所在日乆而復自水中出是皆其類也此必有物移之也移之者氣也氣中必有知覺而然則非鬼魅之所為乎鬼魅風氣所聚風無所不入故能變大為小引大軆扵窓隙又葬師云或有棺轉扵壙內屍偷扵土竅又幻術者呪龍如細針世間分明有是理其移百丈之山又何恠


濟州 

濟州古耽羅國距陸九百七十餘里周圍四百餘里山頂必凹陥峯峯皆然新晴登望申方天際有山浙啇云松江府之金山也春秋二分見南極老人星山勢阧峻與他山異濟州居前北向大静㫌義居山後㫌東而静西也徐福韓終之入海雖曰誣辭其言曰登之罘山望神山之罘在東海邉始皇之登覧者也登此而望見者疑若指此而云爾松江金山在坤申方則自彼而望此必在東北矣島中亦有瀛洲之名可異


髙麗州郡 

髙麗成宗十四年改開州為開城府管赤縣六畿縣七又㝎十道合一百九十一縣六百五十二州州縣合八百四十三是時女真靺鞨猶未綂㑹而比我朝之八道其官不啻倍過民安得不傷乎


一日七潮 

職方外紀歐邏巴尼歐白亞海潮一日七次昔有名士亞利斯多者遍究物理惟此潮不得其故遂赴水死其諺云亞利斯多欲得此潮此潮反得亞利斯多尹㓜章舉此来問余荅云天下之潮其早晏由月盛衰由日大地四方莫不如此南懐仁坤輿圖說亦可證豈有一日七潮之理潮者水随氣湧以中國之東海驗之自赤道水宗北至碣石不啻數萬餘里皆一日再至可見氣也而非水也天地之氣晝夜左旋凡居赤道以北者潮皆北上其大勢即然也若果一日七至則其所従源必近源在何地大勢南北之間其有數進數退之理乎此必不然凡世間理外荒恠事莫非鬼魔所為我國數十年前南海潮方退而復上一日三潮漲扵岸上魚族多死時有狀啓此即水恠海神之作為非常理之所可究西洋事亦必一時偶有之變恠而亞利斯多其智術所未及者耳輿地備考者即抄畧一綂志而成書者也有一條云瓊州海潮大小随長庚星不繫月之盈缺半月東流半月西流其說可異大海之水豈有逆天東流之理長庚金星之在日後而見扵西方者其在日前則啓明常附日而轉故與日齊行則隱而不見謂之長庚則惟西見二百四十日也其餘日則將如何且金星五百五十餘日一周天豈有半月改變之理而東流西流源委不同半月之間水自何来復従何歸其不足信明矣抑又思之風火之氣流行扵大地中其或噴激注射處徃徃可驗如蜀之火井倭之熱田西國火山爆石或至百里外水従氣流故海中氣湧處潮必如此


時憲暦 

今隂陽家推尋吉凶不用湯若望時憲暦猶守大綂暦夫郭太史授時暦出扵元世祖時幾扵大成暦家猶以不用消長為欠大綂暦者明太祖時元綂之所造距授時不過百年而至順治湯若望又不容不改也且時憲不計天行度分只憑人目所見此人暦也非天暦也與月日推命何干故隂陽之術皆遵大綂又無如大綂之不能無差何也従前暦法乆則必改時憲之出而更無人理㑹只據大綂之成法一年之間平分二十四氣而推之乆至月日之差又將奈何凡推命元無凖信究極其本更何處揍泊起數乎崔相錫鼎命暦官就時憲中分俵二十四氣時刻長短分數殊不知氣序之遷移本不如此也試考冬夏日數不同可見


女國 

古今言西方有女國按職方外紀但云韃靼迆西舊有女國國俗惟春月容男子一至其地生子男輒殺之今亦為他國所併存其名耳此說最近然生男輒殺則春月所容必丐于異國恐是一時之俗也按漢書地理志中土十二州中大抵女多男少豫靑兖并四州二男三女楊州二男五女荆州一男二女幽州一男三女惟雍州三男二女冀州五男三女盖雍州男最多幽州女最多以地勢西北髙而東南低故山氣多男澤氣多女也然幽州即遼東西之地故其山醫巫閭其利魚塩今聞其地不啻女少我國人毎偷賣女人扵彼境是不可曉也舜肇十二州冀兖青徐荆揚豫梁雍幽并營至禹貢去幽并營為九至周官去徐梁營而添幽并男女多少亦必槩在其中而其女國在北胡之西介居亞細歐羅之間意者本為女多之方故仍成流俗耶然男女之慾天賦不湮既開媾精之路終必難防所謂古有今無者信矣我國近界扵幽素稱女多故髙麗忠烈王朝大府卿朴褕上䟽曰我國男少女多而尊卑止扵一妻其無子者亦不敢畜妾異國人来娶無㝎限臣恐人物皆將北流令臣僚許娶庶妻随品降其數至扵庶人得娶一妻一妾其庶妻所生之子得仕于朝皆比嫡子怨曠以消人物不流戶口日増矣婦女聞之感泣時宰有畏妻者寢其議云夫大夫之有妻妾非法所禁意者當時王娶元公主為妻故然耳今世自徐選樹法之後搪塞改嫁人子孫故士大夫既寡皆守莭終身賤氓或随風不再嫁而男子不禁多畜妾媵庶幾得之又聞两南邉裔之地女之無夫家者行旅求之易得至濟州島中人有畜三五妻者亦近澤多女之證


風氣流傳 

風氣流傳非但方土遺俗多因遷徙徃来仍成習尚也我國嶺南是秦民肇剏秦本文武遺基故今嶺南與秦地風習恰有相似東坡逺景樓記可驗其他慶州之轅田分明是商鞅開阡陌之制國人魯莽不曉也松京之䑓笠蠆髮疑其為殷民處洛之俗而随箕子東者也挽近而言則北民移扵耽羅則濟民之麄悍語音猶存松京庠氓之在太學者哀哭不變皆如濟駒之與國産不同其類也勃海之亾民皆東赴契丹之亾流民亦東所謂契丹塲故西氓大抵皆伉健好武舊俗不泯忠烈王時元遣蠻子軍千四百人使處海塩白三州蠻軍者南蠻海鬼也今武舉挽强射逺海西獨擅非都人之所敵疑其為後也壬辰之燹東兵多為劉綎帶歸後白沙李相遇其人其人南北百戰備諳艱險乃曰㺚子易與耳海鬼稍難敵都莫如倭之强也倭之憨猛如此而鳥觜銃為其長技故也今沿海諸郡倭之不歸者㕓居極多名曰向化不與國人通其㛰媾自作别村生産漸繁朝廷委諸禮曹使胥徒任其楸歛身雖土著心實異俗吾知一有外寇此屬之乗釁反踵可以立㫁也宜及安静編扵行伍日用使役與平民齊䓁均被聲敎則其遇不幸皆成勁卒豈非當務


沸流水 

東史沸流水不知的在何地按毌丘儉出玄莵與勾麗王宮大戰沸流水連破之遂登丸都丸都在鴨綠之西則沸流之不在我境明矣盖是時遼東屬於麗也


和寕 

凡有國之號多因其本示不㤀也我聖朝立國以朝鮮和寕請號扵上國其㝎以今號者明皇帝所命其曰和寕何也塞外亦有此名而非所宜請也按髙麗食貨志辛禑九年我太祖獻安邉䇿曰東北一道州郡地挾且瘠和寕扵道內地廣而饒恭讓三年有和寕判官之語又東界和州恭愍十八年陞為和寕府即今永興䓁地而濬源殿在焉實龍興之基所謂赤田是也和寕之號必指此而云也當考


豆滿争界 

北關以豆滿江為界而前朝尹瓘碑在先春嶺嶺在江北七百里不知何故向年㝎界時只尋豆滿源流盖豆滿者即其入海處所謂土門者是也聲之誤也白頭之水多㑹于此若従土門尋諸流之源今江北之地皆我之有而先春嶺亦在其中說者咎争界之不審其言亦是然棄之歲乆猝然覔還未必可得而防守之役必為方来之憂何必以斥地為能耶今事大得力邉憂帖息不可徒知務得而不慮生釁也昔光武閉玉關謝西域之質宋祖以斧畫大渡河曰此外非吾有也人謂逺慮焉地廣非常安之術徐惠妃之諫䟽實合商量金甌無一傷缺梁武帝之拒人未為失計耳



星湖先生僿說卷之二

 天地門 
 
急風飜葉 

管輅論雨候云隂鴉未㪚少女風未起王氏談錄今俗多云急風飜葉見白者是也愚謂少女者㨿先天圖乃東南兊方其風本雨候何必曰飜葉見白乎余甞思之凡草木之長茂必因風氣而成故乆旱兊風不至葉皆順風敷開至風色異候葉必飄飜見白所以有雨余驗之凡疾風之異候者皆然若少女徴扵葉飜則可槩以葉飜稱少女則不可


張椘 

按天官書秦㓕六王死人如亂麻因以張椘並起三十年之間兵相駘藉不知張椘之義何居其上文云吳椘之彊候在熒惑占扵鳥衡註云鳥衡柳星也一本作注張也又云柳為鳥注為南方朱鳥七㝛之一為椘之分野故曰張椘又或張六星為南方之分故謂之張椘也升庵集正徳間武宗問注張扵欽天閣皆不知為何星楊舉史記律書西至扵注張漢書天文志柳為鳥喙之文以對時稱辯博史記二世紀李竒注謂張大椘國也按髙祖記陳勝䓁至陳而王號為張椘李註亦似有理或注張之義包在其中


孤竹安市 

我國海州有首陽山按隋裴矩傳云髙麗本孤竹國李詹云首陽山今海州此因裴傳而誤也孤竹國在永平府孤竹三君之墓及夷齊廟亦在焉意者遼東本髙麗之地孤竹之地時為髙麗所并故矩傳混以稱焉按麗史成宗十二年契丹蕭遜寕来侵徐熈奉國書徃丹營遜寕責其侵蝕熈曰若論地界則上國之東京皆我境且鴨綠江內外亦我境內何謂侵蝕乎遜寕不能荅又按安市城即今鳯凰城也鳯凰東俗謂阿市鳥阿市與安市音近故名之也今中和郡有安市城明使陳嘉猷有詩記之即因土人之訛傳而為之不能辨其誤殆可笑矣後人承訛襲謬徃徃如此


封國之制 
 

朱子曰古者公侯百里伯七十里子男五十里至周公則公五百里侯四百里伯三百里子男百里如此則是將那小底移動添封為大國豈有此理孟子時去周已七八百年既無人記得又無載籍可攷所以難見得端的也又如朱子既以井牧之法為必無比之扵王莽之制末乃謂孟子未必親見只是傳聞如此恐難盡信而目之以拗處今又舉封國之制歸之錯傳謬說然孟子豈容有許多錯誤井牧之制既曾有辨封國大小亦合商量天子以四海為家而其田方千里列國之疆域大而受田小者亦猶是也盖包衆小國為附庸而中建一大國也如春秋時呑并幾盡而魯尚有顓臾謂之社稷之臣可以見矣又如朱子當初不曾理㑹開方筭法故註孟子書既以萬乗為方千里而却以千乗為方百里後来作井田類說却自分明用此知此類之或出扵初年說而未及改正者耳


觀彗 

苻秦建元九年彗出于箕尾長十餘丈經太㣲掃東井自四月及冬不滅太史令張孟言箕尾燕分東井秦分今彗起尾箕而掃東井十年之後燕當滅秦二十年之後代當滅燕彗起燕分掃秦分長十餘丈故知十餘年後燕滅秦後果驗觀彗者所當察


春川保障 

三代以前天下乂安故王都皆在冀豫之間三代以後戰争日興故關中最為形勝之便此秦漢所以控制天下也不然寇亂之至根本先傾枝葉従而摧落無以收拾也東邦三國之時髙勾麗六遷都卒本國內丸都平壤黄城長安也百濟五遷都慰禮漢山北漢熊津扶餘也是時干戈不熄地無㨿險故避患圖便流移不㝎如此惟新羅東南阻海西北依嶺實東土之别局故修其關阨享國最逺運祚之盛雖繫徳恵而地勢之利又曷可少㢤自綂合之後戰争亦稍休歇矣髙麗王氏㝎都松嶽之下當是時女真方服屬契丹猶未滋蔓故濵海而居梯航四輳中處南北之間富有下流之饒亦猶夫漢之東京也俄而遼金迭興北元間復来侵積威外鑠奸宄內訌至使一介行人俘繫國君而低首伈伈莫之誰何迄五百年間國非其國矣我聖朝㝎都漢陽時則明皇帝掃淸金元宇內廓寕東北諸酋悉主悉臣是以圖瑞叶徴神衲現術扵是而相宅焉可以鑄文明之世而不可以覬武戡之功故外侮俄動先謀去邠江華撮島南漢絶巔縦使龍馭得逹關津無阻飛輓不通生靈任其魚肉籌䇿但有降附要不得為長慮逺計也不得已為增築都城效死勿去之圖以許大之城處四敵之地所謂引繩而絶絶必有處矣不獨扵此也城中之民若老若弱不計其數都無蓄積太半是行市餬口者也四門一閉萬命待餔國家將何以全活耶如是而能易子拆骸不至扵自潰者鮮矣設或禍結兵連思所以保障則只有春川一府在耳春川卽古之貊國也余考博川集有云今之王京比則洛陽也關東比則關中也春川比則關中之長安也重崗疊障周繞而護擁二水合于後中開沃野周數百里阻三面而守一夫當關萬夫莫過真所謂金湯不㧞之形勝也宜三路置營金化路為北道之要衝加平路為西道之要衝洪川路為南道之要衝命令可以四逹而或深溪嵌谷石磴縈紆或山脉阧㫁羊膓百折依險設營鎻鑰門扃則有袵席之安矣其他設屯掎角也置倉漕運也各有商量余不曾足到而目接以意懸度亦似有理并採錄以待謀國者資焉


方星圖 

祭法云帝嚳能序星辰以著衆今之星文圖不知備自何世而其源自帝嚳始堯之暦象不過子述父作也今按衆星碁布各有連絡其絡也不獨明其為一㝛或縦橫交加必有如此而古人著之也其初卽聖人剙成聖人目力自别吳門白練可驗衆人之所不見而聖人獨見之也又或有巧器可以辦此未可知也今見西國方星圖與中國差别又或有有絡而無星者此即其地視逺鏡之所燭也如金星大扵月日大扵地毬銀河為星氣金木二星有珥之類非目力可得此㫁非鑿空當従之且舊圖只是盖天圖不及扵渾天全圖人居大地一隅其不能遍觀則固也因此而生不識更有下面一片在者㴞㴞其局扵見聞如此天體穹圎而圖便平鋪故盖天圖其勢不得已中宻外踈其實不然也方圖分為六片盖謂凡人目力所及不過四方之一面天東西赤道三百六十度則南北亦同目力之及上下左右不過九十度離作九十度方圖上下為二圖四方為四圖逺近踈宻井井不差其意極細然猶嫌六圖之猶有穹平之别故又剙為坼圖中連而两端坼開如撒指㨾扵是而尺度無憾亦巧矣


分野 

象緯分野之說見扵天官書及淮南子者不同而其義多所未曉且二十八㝛分為龍虎鳥武之象其見扵經者春分星鳥之類春而朱鳥似非其符何也余謂此則渾盖之說也以環地上下言則中星在南而為朱鳥則方其時蒼龍在東白虎在西玄武在北其理固然也此堯時方位各得其正而後漸歲差則不然矣七十五歲差一度則歴二萬七千三百九十三年而當復矣此則詳書經疾書不贅今中國者不過大地中一片土就而排列渾天星文則又就其中一國一州而論之亦必有其義在也比如一盆水星象無不該照可以驗矣然不若以大地全圖論之北極為中東洋為龍西洋為虎従此鋪排則中國為鳥地底為武也然各方所住必以日出為東日入為西疑若四方之不㝎今中國是人物肇生之地聖賢首出之鄕似是文明之極盛且以縫針說觀之至西方大浪山而針指正南又従此而推之東洋亦必有如此指午者矣然則大地分明有上下牉合而此為陽彼為隂也南針别有說不贅若論灾異之符應則扵南北日軌可驗日逺而南則南方熱日近而北則北方熱故春秋二分赤道之下焦爛特異日光所燭故也星象之變何以異是夏至日軌出赤道之北十二度正當中國之南邉堯典所謂敬致是也又従此漸北十二度為中髙始當中國之處自中國直東直西環地上下距赤道二十四度之地莫不同然扵此而有彗孛祲煇之異則環地上下與中國相直者皆當之其灾為尤急其餘各以其逺近論又或近扵中髙者雖為灾而亦以分數减歇如日近而稍温也然後又以分野論之其環地上下一帶必有緊歇之分蒼龍應東白虎應西之類是也然後始以中國一區之方位論之如是劑量庶幾有中後世談灾異者無論極南極北彚居大地者莫不曰其應在我此不明乎輕重分數之說也分野之說多所未觧天分四位地列四方龍虎鳥武排序符應元有條理然㨿史記天官書角亢為辰氐房心為卯尾箕為寅斗牛為丑女虚危為子室壁為亥餘當例推也燕齊當子晉當申何也漢書天文志兖州既當角亢氐則豫是中國而以房心當之幽州既當尾箕而以江湖當斗冀州正北而以昴畢當之益州在西南之際而以觜參當之餘不能盡錄今觀象緯書大槩祖此亦多叅差又天文圖湏女之下十二星各以列國稱之周越鄭在上椘魏韓在內燕晉在下秦代在左齊趙在右何也又如天市左右垣分屬列國而顛倒互錯與地勢不侔皆不可曉意者其始天灾人事占候太信某星有灾某事符應故因以名之故耶如天官書漢之興五星聚井故以秦當井鬼越之亾熒惑守斗故以吳越當斗牛此其例也此特盖天垂象治則應祥亂則應灾未必其分野如此也至曰朝鮮之㧞星茀于河戒註元封中星孛于河戒其占曰南戒為越門北戒為吳門後漢擊㧞朝鮮朝鮮在海中越之象即北方胡之域所謂河戒南河北河也或曰戒界也其說傅㑹亦甚矣若以在海中與越同候則凡海外之國皆可以同之耶都未可信邵子曰一身還有一乾坤一國亦然其上下左右如顱趾两臂氣候所觸疾病生焉大則九州亦一國也小則椘亦一國也齊亦一國也殃慶所被何地不爾若但察灾㝎域則何異随矢而張侯耶


地厚 

地如彈丸以北極言則北走二百五十里而極髙一度南走二百五十里而極低一度此不可誣也従此推之天有三百六十度故北走南走皆九萬里而極還故處赤道為腹二極為樞不獨天有二極地亦有二極自赤道下距地之極不過二萬二千五百里此九萬里而四分居一也人居赤道之下則天之二極在地平従此北走一萬二千五百里則北極正當中髙燕都在中國之最北而北極出地惟四十度則距北極五十度矣夫星文之灾雖曰各有分野其所觸之地必先受其害我國亦在赤道之北與燕東西相直其大運興衰冝與相似不但燕地環地上下距極五十度之地亦必同然㨿方星圖自中台之下歴常陳織女之上輦道天津螣蛇之下奎㝛之上天大將軍五車天潢座旗而復矣此不可不察其灾在赤道之南者雖曰同在天圎之內比如冬至之日光宜有逺近之别此義古雖不言即必然之理未知觀象家以為如何


天變 

天變不足畏王安石之言也自安石之得罪扵世教人不敢言天災之或不應也自董劉諸人一一牽合人亦未十分凖信夫戰國以来政衰教墮乖亂相尋先乎灾而有失則謂天應扵人後乎灾而有難則謂人應扵天跨時越年其說亦未有不符也至妖孽遝至則謂仁愛警告也如隋楊廣大業間十年天無灾地屢豐則謂見絶扵天也又若近世灾異數見而未必皆驗人內不信而外示懼此徒長虚文事天不誠也易曰復其見天地之心乎天地以生物為心故一隂一陽陽復而見心心者不過以理之自然者言何甞如人心之見善而喜見惡而怒也耶若果因其過小而不見絶仁愛而告之則告之不従又必罰責俄随之而人不敢或忽矣此所謂徒啓人君不憂不畏之端者也然則仁愛云者何謂也天地之大徳曰生仁生道也仁之用則愛貫古今遍四海而天地無一時不仁愛下民也何待人事之失而後然㢤凡夏熱冬寒晝明夜暗天之常也灾孽者氣數之變也常則吉變則凶吉則順凶則逆有順有逆天亦不免而不外扵仁愛一串之心莫非天之命也人受天之明以生其向順背逆避凶趨吉即蹈于命者也或反是而不免扵禍殃豈天之所欲㢤故曰天警之也比如舟師樹旗候風旗脚轉而行止判焉便是風警告也苟或昧焉而摧陥也則雖謂之違風之警可也風何甞有意而響報之耶至其灾有驗不驗何也氣數既變凡在天之內者皆有應之之理天有南北之道東西之度各有逺近之别則免也地畫四方對天四位有違合之分則免也人有理亂虚實之異則免也然人莫不履地而戴天出門一步蒼蒼在上牕壁隙穴明光透照厄運所值誰得以逭㢤其當驗不驗亦幸而免矣


關中 

宋祖既㝎都于汴復有關中之圖而不果靖康之亂种師道勸避兵關中為何㮚軰所沮明祖以汴梁為北京金陵為南京時有勸帝遷都關中者不報因鮑頻之言遂㝎都金陵盖關中之說徒以前迹言幾扵守株刻舟矣种師道之䇿猶可以救剝牀之急而終亦非萬全矣朱子語類云前代所以都關中者以黄河左右旋繞所謂臨不測之淵是也獨有函谷一路通山東故可㨿以為險又關中之山皆自蜀而来至長安而盡若橫山之險乃山之極髙處本朝則橫山以北盡為西夏所有山河之固與吾共之反居高而臨我故神宗銳意欲取橫山取橫山之要又在永樂永樂之城夏人以死争之我師大敗云云盖地有虚實之變時有古今之異人不復深究猶信婁敬之一言為金石殊不知阻山帶河非今日之光景也假使永樂可得橫山可㨿勝敗不過一時之利害京都元非朝夕遷徙我可以乗便取之彼亦可以投隙入㨿烏得為長慮逺計之歸也勃勃綂萬相㨿伊近故劉寄奴䧺驁非不能唾手克㝎而纔離一步指期取敗此其已驗矣當時劉敬之䇿亦非徒然已知北胡之難禦故覘軍則知其詐誘又必嫁以公主深結和好然後徙齊椘大姓豪傑以實之此皆不可闕一者也後世不逹只憑扼吭為口實殊不覺拊人之背而麄拳已擘腦可笑


日蝕 

日蝕之見扵經自仲康始所謂瞽奏皷嗇夫馳庶人走者恐只是目見上天之有變君臣上下不自遑寕奔走警告之意若曰有救止之禮幾扵誣矣意者古時暦術猶有未精人疑其有當蝕不蝕不當蝕亦蝕之例扵是有此說似非聖人之政也日蝕者與月東西同度南北同道則蝕不但無時刻之違其淺深之分莫不前知此豈可救而止者耶無其理而為之涉乎不慧聖人必無是矣然太陽薄蝕雖謂天道之固爾而為灾異則同夏而炎熇冬而氷雪亦時之不免然無備者致病日既厄運豈不與人事相感而應乎君子修省則自可底平非人之闕失有所感召也故曰秋官庭氏所謂救日之弓救月之矢則吾不信矣魏明帝太和初太史奏日應蝕當禳帝曰政有不徳所以譴告冝飭政自修以報神明天之扵人猶父之扵子未有父欲責其子而可獻盛饌以求免也此則語正而意未究也彼云應蝕則是先知者也其所以先知以時政而得則可若以推筭而得安在乎天之譴告耶苟無闕政日其不蝕乎是上下相蒙虚文以誣之也至其言則不可易矣宜後王之軆而遵之禳尚不可况弓矢而射之耶蝕之者月也月非可射者也


塩 

水曰就下就下作醎海水是也其餘江河水皆味淡而如劒南西川塩出扵井河東出扵池河北出扵地永康出扵厓又或出扵石出扵木塩出則味醎其理何耶江河旁流及歸海壑涵渟藴蓄積以歲月則蒸成醎味如人水液注在膀胱溲尿味醎也其理均也其滲泄之水必歸地腹腹內深處亦必有洞壑不比泉溪之外泄則亦如人之水穀不為榮血而下注膀胱故曰地之最深不泄之地必有味醎之塩澤也彼海水果將何従而有乎不過江河之滙成地中有海以理可㫁也其發為池澤者積水在中滃欝上蒸而嘘發今海邉斥鹵蔵在土中歲乆日炙塩氣外泄何以異是又或石脉通竅水便噴湧而不比江河之注海故熬煎便成也又如人血液雖淡勞熱汗出便有醎味此皆可推而得也


鉤陳螣蛇 

天有六神靑龍朱雀白虎玄武主四方鉤陳螣蛇主中央土鉤陳六星在紫㣲宮華盖之下此猶可也而螣蛇二十二星在營室之北則此何與扵中央之土而為六神之一也按象緯書中央之神則黄龍是也黄龍者軒轅也首枕星張尾掛柳井體暎三台而當中宮故張衡靈憲云蒼龍連蜷扵左白虎猛㨿扵右朱雀奮翼扵前靈龜圈脊扵後黄龍軒轅扵中與四獸為五矣然則今論五方之神而恐無舍軒轅而數螣蛇之義或者龍亦蛇之類螣蛇者即龍之别名而軒轅乃其物耶宋時祀五方之神其中央或稱麒麟或稱天馬樂書謂黄螾螾者蚯蚓也蚯蚓亦稱地龍則所謂黄螾必指黄龍而云爾亦安知蛇與龍之非混稱耶其曰麒麟天馬之神亦指鉤陳而云耳


二十四方 

堪輿家有地支十二位天干八位以乾坤艮巽四隅位合二十四方甲居寅卯之間乙居卯辰之間以寅左二分半卯右二分半合之為甲卯左二分半辰右二分半合之為乙惟中間五分為地支本位餘倣此甚可疑也従天干言之寅左五分與卯右五分皆甲位卯左五分與辰右五分皆乙位以地支言之甲左五分與乙右五分皆卯位乙左五分與巽右五分皆辰位豈有干支劑分各占方位之理㢤地家冝以支為重寅半以下卯半以上當和甲看卯半以下辰半以上當和乙看方書未發此義而余甞詰諸術者亦不能荅


圍圩櫃田 

江淮間有圍田圩田櫃田之制圍者築作圍以繞田也地多藪澤或濵水不時渰没築土作隄環而不㫁内為稼地圩者疊為圩岸扞護外水櫃者築土護田似圍而小四面俱置瀽穴外水難入内水則車之易涸也余昔過湖西鴻山之郡野皆荒廢不耕問之則云白馬之水諸源山岡近漸赭禿沙土崩潰下流淤澱且江口峽束澇潦不洩向之膏壤轉多荒棄也若築隄捍外俾免渰浸而内水有積則車以挈抒便可防患今恒升龍尾之屬皆可輸功顧人見不到此惜㢤


樂従西方 

聲音之道與政通故君子聞其樂而知其政也中國是禮樂聲明之地然律呂之學多従西方来華夏學士多取以資焉故夾漈鄭漁仲云八音以金為主五方之樂惟西是承雖曰人為亦莫非稟五行之精氣而然耳


雨 

雨澤之說雖曰未究要是為寒熱相射則無疑不然彼虚中何従而有許多水来㢤觀燒酒為露可驗盖陽温而隂冷陽柔而隂堅陽舒而隂翕蒸濕氣騰隂雲凝結其氣必冷隂極生陽故冷中有熱是謂隂陽互濟也两相敵均不能發洩便成雨澤而多少由其輕重分數也其隂翕而陽奮决裂而衝發者為雷電或純隂而陽不蔵内者及隂凝不堅表裡䟽洩者不成雨又或蛟螭怒闘注下若流疑若不至扵此然人患熱疾冷劑灌襲汗出㴞㴞彼龍者至陽之獸重雲擁護隂疑必戰陽奮扵内其勢相搏無恠其水澤之許多也雪亦然今一間屋外寒内燠則凝澌滿壁可以互推


雷震 

震擊之理亦不可易究隂盛而包陽隂翕而陽奮其勢必發然雷未必皆震登髙而望逺電光必上騰電者火也火之奮震亦随之也震擊之電火光下流所觸皆擊碎是則隂凝必重或上厚下薄氣烈而决惟薄是透下决撞物所以成震也凡逺則電乆而雷至近必俱焉何也火光逺燭而聲必下流如易所謂宜下不宜上也下則不但有山巘之阻礙如擊皷扵百步之外桴舉而後聲始逹可以驗矣又如人呼扵两崖之間潮漲則聲逹潮退則不逹漲時水面平聲従面走竭時壑谷髙低一似人行之不便故也又常驗之百里之内猶有不聞者是則雷發亦有髙低髙必逺聞宜也且雷聲必有所向或分明有従逺漸近者陽奮必有東西之異故其向處逺聞而背則否也如雷州多震徃徃有得雷神者何也意者山海之間有濕欝偏重飬成恠物如毒龍之類皆能作雷震今山中龍湫極多此未必皆龍不過神物之興妖作異也雷之雷神理或有之矣


朝鮮地方 

箕子之東也陳洪範而彝倫攸叙則其功宜大故封為子爵後孫朝鮮侯見周衰而燕稱王將東略地亦自稱王欲興兵伐燕以尊周大夫禮諫之而止則前此已為侯國而朝鮮之稱王自此始矣及後孫之驕虐燕乃遣將秦開攻其西取地二千餘里至滿潘汗為界朝鮮遂弱則其始封之界實與燕接近今長城外遼瀋之地皆域內也所謂滿潘汗不知何指而燕東無許大地今自義州至山海關不過千四百里意者滿者今之滿洲淸之興王地是也潘者恐瀋之誤我邦江界之外白頭大幹之西皆為燕人所綂也然猶與燕以浿水為界此所謂浿恐溴之誤即鴨綠水也衛滿渡溴并有上下鄣是即檀箕故地而南與三韓為界此朝鮮地方始末也後句麗又并㨿遼瀋之地則復其舊墟而其衰末為渤海占奪仍入扵遼王太祖有意而未遂


潮汐泉 

聞慶縣有潮汐泉日再湧漑田頗多余謂凡地中多空罅處蒸鬱成水如燒酒㨾今處處泉脉皆其流出者不有所積扵中緣何流出不㫁若是㢤然積有淺深深者不可使髙故驗之扵渫井水脉湧出必有其限限盈則一分不復濫是即與地中之積者平故也意者潮汐泉者地中原有所積而地脉有䟽宻之不同氣随而有鬱結流通之别凡海潮之一日再至随氣湧也地氣鬱結而流通有時毎與海潮相應泉脉所積偶當氣口水安得不溢㢤輿地勝覧云又有土穴一日三溢此果何理或者氣積有限盈則必洩如注水器中滿則必溢故氣積土囊之中囊小而氣厚則易積而能三溢也耶


日出入 

地居天中天半出地上地厚亦三萬里則人之所處距地心萬五千里也地形圓故常見半天然所見者與地平無髙低之别何㢤凡眺望逺則疑扵髙驗之平野可見天際星辰雖若與地平其實低視萬五千里者也若以此反疑扵地毬少偏扵下則奚可㢤地形如彈丸人居外面各履地戴天故人之自已居處最髙此所以到處臨海皆可見日出入也夫豈東海之東西海之西更無大地之隔礙而然㢤故楊次公登泰山絶頂鷄一鳴見日出也然又必見地底之日光者以水氣故也今置水扵器器中置物則旁睨可見器不能陔其理同也


海浪島 

近世海濵漁採者有海浪船艘尋常出没至不可數徃者國中大飢載米者輒至謂皇帝命逹官親来交市及賫問則無有是必此中無頼諳情習路打弄如此也盖海浪島名也在中國東北海中明末鄭芝龍軰結連島賊為聲勢其子成功及孫經入海我國亦以為憂毎有浮說騷動至發扵賊招其真與偽雖不可知經之㨿海島則有之今之海浪船安知非餘種耶燕山六年下海人至海浪島見島内居人多本國逃移生長漸加滋蔓奏請中朝遣李坫田霖趙元紀䓁搜括遼東人六十四名差人送去本國人四十八名刷還竒髙峰大升甞有啓曰祖宗朝命田霖討海浪島而歸命扵開城府賜一䓁樂以慰之當指此事海浪之說非今日始有也


星聚生賢 

自宋真宗祥符四年辛亥至仁宗明道二年癸酉二十三年之間周張邵馬两程六賢生所謂徳不孤必有隣也自辛亥上距太祖乾徳五年丁卯五星聚奎為四十五年矣自髙宗建炎四年庚戌至紹興七年丁巳朱子及張呂三賢生上距聚奎百有餘年矣今上三年丁未五星又聚扵奎壁或者天意將啓之乎㢤


虹蜺飲水 

古稱虹蜺飲水以愚驗之殆非也濕雲在前人負日而望則見之以其濕氣之逺近為虹之逺近而人進一步則虹亦逺一步初非有㝎處至濕氣盡處則不見矣彼所謂飲水者或是一時灾異豈有㝎在一所飲啜水盡之理朱子曰螮蝀只是薄雨為日所照成然亦有形狀能吸水吸酒又曰既能啜水亦必有膓肚此一段尤不可曉觧


阿耨山 

佛經阿耨山即崑崙山也阿耨即佛語無上也語類云山頂有阿耨大池水分流四面去為四大水入中國者為黄河三面各入西南北海為弱水黒水之類是也地之形如饅頭其撚尖則崑崙也今按黄河源扵星㝛海在崑崙之南迆以北流轉入東海黒水在河流之東南流入海安得以源扵崑巔弱水自崑巔西流亦恐無此理且地居天中形如彈丸其間雖有髙低流峙而大抵是圓毬也人戴天履地四面皆同則莫不以已之所處為髙故沿海髙山皆得以見日之出入不然則海外大地必遮隔之矣饅頭撚尖不獨崑崙為然


雷斧 

蔡西山云人扵雷所擊處收得雷斧是氣擊後方始結成不是將這箇来打物見人拾得石斧如今之斧狀似細黄石此說是雷本是氣寕復以石為斧耶如流星所堕亦必有石人徃徃有得者如春秋隕石是也星流有光分明是火氣雷亦火氣火極則生土土結成石其理即然矣


日本樂地 

日本史云自古不被外兵惟元時大衆至幾乎殘㓕幸頼大風舟船皆没按髙麗忠烈王時金方慶䓁㑹蒙兵蠻兵向日岐島斬三百餘級再戰敗績値大風戰艦三千五百艘蠻軍十餘萬皆溺死元史亦云至平壺島颶風敗舟諸將各遁棄卒十餘萬于島方伐木作舟為歸計日本襲殺殆盡惟餘南人萬餘奴之當指此事也至聖朝李従茂䓁擊對馬島有功日岐對馬皆倭之外島何甞一見其邉邑耶以此言之可謂樂地然幅員既廣域中亦有擁兵相争則畢竟有一綂之時方始無憂


衛朴 

朱子譏衛朴自以無目而廢天下之視然精神至處無物不透朴事殊可異也朴淮南人能不用筭但口誦乗除不差一筭凡大暦令人就耳讀有一筭差即覺又運筭如飛人眼不能逐人有故移其一筭者朴自上至下手循一遍即撥正之春秋日蝕三十六諸暦通驗宻者不過得十六七惟一行二十七朴乃得三十五惟莊公十八年一蝕疑史誤自仲康五年癸巳至熈寕六年癸丑凡三千二百一年書傳所載日蝕凡四百七十五衆暦各有得失朴所得獨多信若玆雖有目復何益然此未可專信也古今有覆棊者杜牧詩所謂一燈明暗覆吳圖是也暗中不錯一下近聞峽裡瞽有能象棊者衆莫能敵以此推之朴之事容有此理雖不合廢人之視惟朴則不以無目而少損也然日蝕事必有傅㑹暦法得西洋術十四條然後方始不漏雖郭守敬不能沕合所以自元以上不免頻易其書其一定筭而交食皆合者惟今時憲暦為然前史所載當食不食不當食亦食何也不過術猶未精也朴若已能其術一一皆合則何不傳扵後而必待西洋人釐正完備乎此如葬師能扵舊壙說前事吉凶而方来則無以處也吾扵朴未之凖信


彗星 

癸亥冬彗出奎壁两宿之間夕見扵西方長數尺有歧光白燦燿動目其行甚疾由日下至甲子春先日而出扵東方夫彗者水氣之精聚故夕出後扵日則東指朝出先扵日則西指如氷塊承日生火則其在日下時尾必下射也或竟天則有之此古今所無也起自奎壁月餘復東見其間必歴箕尾箕尾者燕分也且春分以前日軌在赤道之南奎壁在赤道之北赤道者正當中國之南海中則彗尾斜射華夏以北且察其色似是距地不逺者未知應在何邦㫁非虚生者耳


營斗天狗 

星隕而無聲曰營斗有聲曰天狗天狗之為灾甚扵營斗其故何也夫夜有流星形大而入扵天際者隕扵逺也晝堕者近而易見也堕地而無聲者稍逺也有聲者益近也或隕乆而方有聲或隕便有聲此最近之中亦有逺近之别也如雷之近者電與雷並逺者電乆而雷聞也然雷距地近星自天隕雷震便㪚星突數千里所以聲聞逾逺也丁亥春有星自西北堕東南一國無不聞見此即起扵西北天際入扵東南海中故耳其在東北及西南之逺必不得聞且見矣是歲麻疹大行死亾不可勝紀是或其應耶


太白見 

太白晝見人謂太陽光衰者妄也日則一也其出在東方人能注視無瞬何也是亦太陽之氣朝必衰而然耶此地氣為之遮隔也地氣者隂氣也従夕至朝日入地底隂氣醲厚故人従地面橫看始昇之日如琉璃鏡之隔目所以能見其全軆也至扵中天以後隂氣已㪚視日目眩而其軆亦小矣凡月星之類皆借日得光者故視亦不眩而或隂氣太盛抗日不㪚則星之大而近者又可見矣此由地氣之盛衰故見扵東者未必見扵西見扵南者未必見扵北所見之地灾必随之然大地之內氣常流行或厚或薄理所不免雖為灾恐不至扵甚異也未知玩占者以為如何


木石中字 

木石之內或有書字震死人物亦有書字古今人所傳極多此非難知凡字始扵蒼頡鳥迹亦一變為篆又變為小篆又變為隷人佐書皆人為也而非天之意也知此而能之者非有知覺則不及凡有知覺人與禽獸昆䖝是也而能識字惟人也人之所不及而有能為者非鬼而何鬼者其有知覺與人同故人之所為鬼亦無不為鬼者氣也氣無所不入故能透木徹石閃弄出幻如此也而人亦為所欺耳


露結為霜 

程氏遺書云露結為霜非也此謂霜之生不是先為露便従露凝結為霜也非謂霜露之所従出異路也氣暖而為露天寒則為霜苗脉則不别雲蔽則不成知其為星月之氣相感也星月雖照檐隂則不成知其自空下也風吹則不成知其地氣蒸成也髙巔則不成知其近天則無有也露之扵霜如雨之扵雪然其扵殺物霜甚扵雪故曰雪冝麥而霜殺草


上黨獨髙 

天下獨髙處無如河東上黨者言上去天為黨也此說未然凡人莫不趾黄顱玄以頂上為中髙以足指所向為地平驗之扵北極髙低可推而知也上黨雖髙至千里之外則已下矣今人只見目前山髙翳眼以為彼髙者無處不髙殊不知其理有不然也若以咫尺言方寸之木可使髙扵岑樓奚待于山髙此可與知者說


女真 
 
靺鞨改號女真而近東者為東女真近西者為西女真金之穆祖盈歌是西女真而興扵鏡泊之間尹瓘之設九城女真褭弗史顯来朝云昔我太祖盈歌甞言我祖宗出自大邦至于子孫義合歸附今太師烏雅束亦以大邦為父母盖平州僧今俊入女真即其先也或云僧金幸之子克守娶女真女生子古乙即盈歌之祖也是時女真降附髙麗㘦㘦仰慕以完顔為姓按弇州集完顔者即王姓也意者従髙麗之姓故也輿地勝覧以平州為平山此恐非也今永興有平州城遺基古為䧺鎭至本朝改號為永興疑即此地也東史又有北女真恐是黒水部生女真而其鐡利國者毎因女真獻方物則鐡利又必在北女真之外也聖朝有東女真之種兀狄介兀良介尼麻車䓁號而不如西女真之盛大


水利 

利莫大扵水利生民之命懸扵衣食衣食繫乎水旱天之所為民不能奈何其在人力猶有可致之道夫有雨澤之水有井泉之水有川溪之水雨澤時溢恨不能儲以待也井泉恒瀦恨不能挈以上也川溪流下恨不能决以分也苟使無用之物歸之有用斯民豈有饑寒之患㢤國初築隄儲水今遺址處處皆有已淤塞廢壊不復修治悉為豪民墾畒也挈水之功在乎水車如龍尾之制出自西洋其利博大我邦未之知也决水旁流間多行者人或以私財圖之力盡而止率不免産破而功虧也如金隄之碧骨隄剏自新羅訖觧王時聖朝太宗時重修之分為五渠溉田萬結柳磻溪馨逺云若堅修碧骨䓁數三隄則蘆嶺以外無凶歉矣今時則都廢而不舉國貧民竭不亦冝乎


五國城 

金為女真之黒水部與我東之北路最近宋帝之被拘囚之五國城必將與我境相近也黒水部最深難入者莫如烏喇城烏與五俗音相似五國恐是烏喇之誤也凡夷裔之地號人名多以音不以字故也按一綂志在三萬衛北一千里則烏喇即其地也盛京志云烏喇界內城堡多無名不知何者為五國此只疑其不外扵是而不知此便是這城也烏喇東南距土門江七百三十里土門即豆滿也亦以音相似而訛也距我國若是近也古不咸山或稱白頭或稱長白或稱白山以四時長寒故名也然則冷山亦指白山而云者欤東史宋髙宗遣使欲因我國通問二帝我國懼金不受命則烏喇之接近可知東人以為鏡城有大塚稱皇帝墓五國即其地者誤矣元史亦謂混同江經㑹寕府逹五國頭城北東入海五國之為烏喇信矣


椵島 

椵島者皮島也椵樹俗名皮樹也今屬三和縣在海中五十里髙麗元宗十年林衍廢王立安慶公淐崔坦韓慎李延齡桂文庇玄孝哲䓁以誅衍為名嘯聚入㨿島營殺分司御史沈元濬監倉朴守奕京别抄䓁詭言于蒙古髙麗將盡殺北界諸城人蒙古帝賜金牌詔令內屬改號東寕府畫慈悲嶺為界以坦為總管以三千兵来京西後王復位請還諸城不許至十六年帝罷東寕府悉歸西北諸城坦㐲誅此即近世毛文龍所㨿之地自勝國已設營陳為賊徒所偷居今輿地勝覧冝載其始末而闕焉故採錄焉


明之南京 
 
秦漢以前華自華夷自夷疆域有限雖有侵掠不相占奪秦㨿西北但東面制諸侯不聞有北顧之憂也漢髙祖因秦累葉冨殷之餘西都長安尚有平城之厄後世河套以外諸戎益繁歴六朝至唐害益難防西晉及唐宋為其逼近被執遷播其勢然也晉宋逐扵北而移扵南雖曰殘劣不振亦撑過歲年其禍猶不如徃時之速且酷人但見漢西都之利必以此為口實然土蕃突厥之類種落寔繁勢若剝牀防戍無䇿畢竟不逐則亾而已矣懐愍之扵元帝徽欽之扵髙宗利害可見冝乎後王之不復西也明之南京最居下流尚論者以為失䇿然元魏以後胡羯入㨿中國與王居接近蹂躪長驅根本先傾餘皆破竹胡可㢤金陵㨿海阻江梯航四輳其富盛甲天下㨿以自固命親王鎭燕外禦内鞏殆扵得其冝也至成祖則以為跨居華夷之交殄滅北庭南面而御區宇比如髙屋建瓴故仍掃平之威先出長淸塞南見北斗而後已焉可謂䧺且武矣然此但一時事彼廣漠之外乗運生育者胡可以盡攘㢤土木之禍成祖召之若在南京必無此矣其末也流賊之患天下大崩無可如何當時若用李明睿之䇿北京雖亾天下猶有措手之地盖成祖北遷之後尚留行㙜扵金陵者其意盖有在矣奈何父子束手相率而入罟擭可哀也已我國壬辰之亂李相山海倡西狩之議言者至今咎之金判書時讓曰靖康之變若用种師道之䇿則無靑城之辱今若以此為罪彼豈心服耶盖有見焉耳師道筭之扵前猶未覺及至事急張叔夜請詣襄陽而不従當時何㮚諸人之無謀如此安得不亾


浿滻 

外國地號本土無驗而上國有之宜従而取㫁苟使本土有之而與上國文字有别者宜従本國如人名之見扵上國者分明多誤豈可㨿彼而反疑吾名或然耶如浿江㨿衛滿之渡浿則疑鴨綠也然按陳壽三國志盧綰為燕王朝鮮與燕界扵溴水及綰入匈奴燕人衛滿亾命為胡服東渡溴水則浿即溴之誤也今考盛京通志亦作溴皆可證也或者遼東淤泥河亦稱浿水在漢浿水縣北故漢書混而不别耶㨿平壤之南臨浿水則疑大同江也然㨿本國史百濟㝎疆域北至浿河句麗安蔵王侵百濟至浿水是時句麗都平壤東黄城百濟都漢山浿在其間輿地勝覧以平山府猪灘當之者是也百濟辰斯王時大發國人設關防自靑木嶺北距八坤城西至于海靑木嶺者即今之靑石谷最冝設關之地而距猪灘至近此為两國之限過此以外平山瑞興之類亦不及也况大同乎按通考自禮成江三日抵岸曰碧瀾亭然則此水亦名禮成而今亦稱碧瀾渡也薩水者以為今淸川江者是也勾麗大神武王時漢渡海伐樂浪薩水以北屬漢是時句麗自國內移丸都猶在鴨綠之外意者龍銕宣郭諸郡漢皆取之也後十三年句麗拓境南至薩水則漢復失之矣乙支文徳傳宇文述渡鴨水追之又東渡薩水去平壤城三十里則又可驗自東川王時自丸都渡鴨綠移平壤則浿水以北皆其境內矣大同江者恐是洌水也通典泉水洌水汕水合為洌水今平安道內惟大同江最大楊䧺편001方言毎稱朝鮮洌水之間洌水之在道中又可驗按輿地勝覧其源有三一出寕邉郡至江東郡界為雜泒灘一出陽徳縣界合雜泒灘又與平壤江合入海其三水合流者惟此為然則非洌水而何漢江者恐是帶水也百濟始祖三十七年東北部落飢亾入句麗浿帶之間空無居民後十九年句麗滅樂浪樂浪人與帶方人投新羅新羅分置六郡則今之南原䓁地是也又句麗沸流之南犇也渡浿帶二水至彌鄒忽居焉是時句麗在洌水之源則所可渡大江惟臨津及漢江沸流登負兒嶽云云味두001鄒忽者今之仁川地不渡漢江無以至也餘在帶方條安百順云帶方是羅州㑹津縣㨿三國史地理志李勣所奏而知之
[편-001]楊䧺 : 揚䧺
[난-001]味 : 彌


牛女 

七夕牛女渡河自古有此說說者謂烏鵲成橋是日鵲頭盡秃柳子厚乞巧文云天孫下嫁扵河皷天官書織女天女孫也歲時記注引此謂天帝外孫也河皷者夾漈引爾雅云河皷謂之牽牛是也然爾雅作何皷註釋之以擔荷之荷荆椘人謂之擔皷也樂府云東飛伯勞西飛燕黄姑織女時相見夾漈又云黄姑即河皷音訛耳今按天文圖分明復有河皷三星隔河與織女相對未知何如耳容齋云蒼梧王當七夕令楊玉夫伺織女渡河曰見當報我不見當殺汝錢希白洞微志云蘇徳哥為徐肇祀其先人曰當夜半可以候鬼宿渡河之後翟公巽作祭儀云當以鬼宿渡河為候而鬼宿渡河常在中夜必使仰占以候之此皆荒唐不足信者子羙詩牽牛出河西織女處其東神光竟難候此事終矇矓盖疑之而不質言余甞作七夕詩云七七年年天必雨冥冥此理有誰尋至今盲俗荒唐說敢瀆尊嚴造化心欲為二星雪其汙衊耳近見倭人某者亦有詩云流俗荒唐豈可論謾傳河皷㑹天孫梧桐乍滴新秋兩浣我竿頭犢鼻褌語意更快錢翟諸公當輸一籌矣


木盛土衰 
 
今俗云人居樹木太盛有害其說亦有所祖唐桑道茂云人居而木蕃者去之木盛則土衰土衰則人病乃以鐡数十두001匀埋其下復曰後有發其地而死者太和中温造居之發蔵鐡而死盖術家之說徃徃竒中然都不可信以為㨿若山中叢菀之間人居亦盛是其驗也以理言地力衰則草木亦當不能生遂故程子論葬地云土色之光潤草木之茂盛而已若但如彼說丘木亦可斬也
[난-001]十 : 恐千


渾盖 
 
儒者論天有盖天渾天盖天之說見扵周髀云天似覆盆盖以斗極為中中髙而四邉下日月旁行繞之日近而見之為晝日逺而不見為夜蔡邕以為驗之不合遂棄之無所師承也至明萬暦間西洋暦法出而後知其實有底道理盖割渾天一弧也按梁崔靈恩傳靈恩立義以渾盖為一焉爾雅云南戴日為丹穴北戴斗極為空桐夫地在天內只一彈丸而有戴日戴極之地則其理可推也唐史所云骨利幹之地煑羊胛適熟日已復出者卽夏至近北之處故然耳若至扵戴極地則春分以後秋分以前日未甞入蓋天之說扵是明矣此說起扵上古中絶者累世至靈恩更申之然世既不信說亦未著復遇西國人始明其亦有數存扵其間耶余毎以此理談扵人莫不瞠然為駴殆其復晦于後者乎書集傳云論天只有三家渾盖及宣夜是也按爾雅䟽云論天凡有六䓁一曰盖天二曰渾天三曰宣夜昔云殷代之制明弘農許讃云宣夜雖絶而郄萠虞喜虞聳因而立論未知何所考耳四曰昕天昕讀作軒言天北髙南下若車之軒是吳時姚信所說五曰穹天言穹窿在上虞氏所說不知其名六曰安天是晉時虞喜所論劉基觀象玩占云言天有八家安天之下七曰方天王充所論八曰四天祅胡寓言又以穹天為虞聳所擬意者自昕天以下是後世雜亂之書故朱子不舉耳


月之従星 

詩云月離于畢俾滂沱矣論衡云孔子出使子路齎雨具子路問其故孔子曰昨暮月離畢他日孔子出子路請齎雨具孔子不聽出果無雨子路問其故孔子曰昔者月離其隂昨暮月離其陽故不雨隂陽者似指南北也甞驗之無論南北淺深莫非雨候未知所指何在耳今人皆知宿畢之必雨而其宿箕之必風則或未之知矣書曰月之従星則以風雨大傳云月經于箕則多風離于畢則多雨也月令䟽云中央土氣為風東方木氣為雨箕屬木木克土土為妃尚妃之所好故箕好風也畢屬金金氣為隂克東方木木為妃尚妻之所好故畢好雨也盖箕主八風凡日月㝛在箕東壁翼軫者皆風起畢主隂雨天之雨師也故明而移動則霖潦皆可識而别也


雪花 

朱子曰雪花所以必六出者盖只是霰下被猛風拍開故成六出如人擲一團爛泥扵地必攅開成稜瓣也以余驗之殆未然也雪之有出如草木花之有出草木之花豈因猛風拍開而成耶雪花之細如粟粒察之箇箇六出一如草木之花其従空霰下必羣葩合聚或多至四五十葩為一團人只見其一團泛以一團作一花看其實不然也其團之擲地也亦或攅開成稜此特偶然而已李白詩云雪花大如席亦以一團作一花看矣李夢陽雪詩云明日立春應五出何孟春亦云春雪五出此皆偶見一團在地攅開成五稜者而云然豈有因時變形之理春雪未甞五出也劉宋大明五年正月雪落太宰義恭衣有六出奏以為瑞綱目亦因此書云正月雪正月非瑞雪也六出即不審也然而特茟何㢤盖感太隂而成者耳余觀桅子之外凡草花多六出雪之六出亦猶是也

東三城 

寕古塔與烏喇艾滸並稱東三城烏喇在瀋陽之北少東八百里寕古塔在烏喇之東北七百餘里艾滸在瀋陽正北二千八百餘里與寕古塔東西相距二千餘里两城亦寕古塔之根基艾滸邉扵蒙古烏喇空曠無人故無論貴賤犯罪者徙以實之其犯贜者則㝎為珠戶使之歲採東珠以貢所謂東珠産扵白山北江大如彈丸光彩照夜價至千萬云烏喇者即一江名而西謂烏喇東謂船厰相距三十餘里其地東依大山三面開野土沃可居近歲寕古塔將軍移住烏喇留副都綂守寕古塔烏喇者恐是金之五國城


寒歲燠年 

漢書五行傳云周衰無寒歲秦末無燠年人或不至深信余謂當以近事驗之北使將至必為之一畨風寒彼數軰行人之来何與扵天時而其驗如此况一世政令之緩急如之何不與相應耶任爕理者冝知所戒矣


陽九百六 

古今言陽九百六之說者衆矣王元羙考得亦博然猶有未詳文選註云重陽用事饑厄之運也一說云陽戹五隂戹四合為九道書天地運度經云三千三百年為小陽九小百六九千九百年為大陽九大百六天戹謂之陽九地戹謂之百六獨前漢律暦志及王制孔氏䟽最詳盖十九年為一章四章為一部二十部為一統三統為一元一元有四千五百六十年故律暦志云初入元一百六年有陽九謂旱九年次三百七十四年有隂九謂水九年以一百六并三百七十四為四百八十乃六乗八之數也次四百八十有陽九謂旱九年次七百二十年有隂七謂水七年次七百二十年有陽七謂旱七年七百二十者九乗八之數也次六百年隂五謂水五年次六百年陽五謂旱五年六百者以八乗八為六十四又以七乗八為五十六合為一千二百扵易七八不變氣不通故合而數之各得六百也次四百八十年隂三謂水三年次四百八十年陽三謂旱三年従入元至陽三除去災歲總有四千五百六十年其災歲两陽九一隂九隂七陽七隂五陽五隂三陽三總有五十七年并前四千五百六十年通為四千六百一十七年此一元之氣終矣愚謂此說雖大槩得之然按暦法以甲子歲十一月甲子夜半冬至為暦元是謂四甲子也一章終而次章之首非夜半矣一部終而次部之首雖起扵夜半而非甲子矣一綂終而次統之首雖起扵甲子而非甲子歲矣歴三統然後復起扵甲子歲甲子月甲子日甲子時故曰一元一元之數四千五百六十年而不可以加减也此說則除去災歲以合此數而復與災歲并之當一元之數是不合扵三統一元之理矣今暦象推筭甚悉不可誣也雖班孟堅之博學吾未敢專信又谷永傳云陛下當陽數之標季涉三七之莭紀註漢至平帝為二百一十歲之戹人皆知陽九百六而不知有三七也並錄之


老人星 

髙麗毅宗二十四年二月狼星見于南極西海道按廉使朴純嘏以為老人星馳驛以聞王大喜親醮于內殿遣太子及諸大臣分醮諸寺院親製樂章命工歌之百官表賀是年八月鄭仲夫李義方䓁亂作按天文書云丘下一狼光蓬茸左畔九箇彎弧弓一矢擬射頑狼胷有箇老人南極中春秋出来壽無窮宋天文志云狼一星去極一百七度半老人星去極一百四十三度狼星者天狼是也其出幾乎半天雖愚婦孺子未甞以為異遍考諸書更無災星有名狼者其事極可笑麗人雖不曉事必不以此為瑞天文志云老人星隱見不常見則為祥常以秋分之朝見于丙春分之夕没于丁常以秋分候之南郊明大則人主有壽天下安寕不見則人主憂若使此星常隱不見則雖古人亦何従而知之惟其時見故有占候如此安知髙麗所見必非老人也耶或者純嘏所奏實是老人當時以其符應之不驗故反以天狼當之而史臣不察以為灾也天軆半在地下半在地上常見者一百八十二度半扵瓊州候之北極出地不過十八度合老人去極度數為一百六十一度是扵半天少二十一度則老人實去地二十一度扵此必也常見如列宿也自瓊州北行毎二百五十里北極出地輒増一度其勢漸髙則南極漸下老人亦或随而不見天文家所謂老人隱見以其必扵北地候之也我國與燕同分其不常見固冝矣然自古云漢拏山獨可見故濟州之人多壽昔余堂叔太湖公出守濟州為老人宴有百四十歲者上座而其百歲以上者甚多此亦可異也余又聞扵官濟州者有大星出扵參井之分俄而復没扵大静縣門樓可見不必拏山也又按天文書妖星有國皇者大而赤類南極老人星去地三丈主內寇內難國皇者古之有操行而不仕者其精為星錯出乎五緯之間其見無期其行無度彼髙麗所見者若非老人也則當是國皇為灾也史臣指為狼星而後人信之莫得以考證如近世眉叟許先生之博雅而亦收載扵聖居古事讀史之難有如此者


日南至 

律暦志云春秋昭公二十年二月己丑日南至失閏至在非其月故傳不曰冬至而曰日南至也其意謂不在周正月故也愚謂縦在正月其可曰冬至耶周室自春秋以後四時十二月皆易其名先儒多以為春秋以夏時冠周月終不成說是故春秋以後文字只曰日南至日北至而未甞謂冬至夏至歴攷他經無不鑿鑿可驗也若必欲加四時之名則當曰春至秋至為得其實也若如彼說如僖公五年春王正月日南至公視朔此何以為言


龍集 

左傳襄公二十八年梓慎曰歲在星紀而滛扵玄枵蛇乗龍註歲歲星也蛇玄武之㝛龍歲星歲星木也木為靑龍也盖歲星十二歲而一周天天有十二次則一歲而遷一次故十二歲為一紀今暦家太歲是也謂十二位已周也今人用龍集字龍集猶歲在也書曰辰不集于房集順也


暦象 

漢律暦志黄帝造暦世本容成造暦尸子羲和造暦容成即黄帝之臣羲和又帝堯之臣堯命羲和暦象日月星辰敬授人時意者暦法始於黄帝而精扵帝堯也帝堯乃帝嚳子也按祭法云帝嚳能序星辰以著象帝嚳之前未有能序者可知星辰未序而其能明扵暦象耶堯能修嚳之功暦象日月星辰所以加宻而非堯之剏智為之也凡器數之法後出者工雖聖智有所未盡而後人因以增修宜其愈乆而愈精也自漢興四百年五改暦由魏訖隋十三改由唐至周十六改宋三百餘年至十八改由金熈宗訖元三改明興劉基奏行大綂暦乃國初監正元綂所㝎而其實元太史郭守敬所造授時暦也今行時憲暦卽西洋人湯若望所造扵是乎暦道之極矣日月交蝕未有差謬聖人復生必従之矣


帝嚳序星辰 

人但知唐堯能暦象日月星辰之功不知帝嚳始基之也祭法云帝嚳能序星辰以著象魯語曰天之三辰帝嚳能序之然則堯特嗣父以成其績耳然其命名則未必出扵堯時今天星有傅說王良䓁名帝堯時安有此㢤堯之功至矣而猶命羲和賔餞出


歸餘扵終 

左傳文公元年云先王之正時也履端扵始舉正扵中歸餘扵終朱註引唐孔氏說云所有餘日歸之扵終積成一月則置之為閏此甚不然凡閠月前半月是前月之中氣後半月是後月之莭氣則其餘分積至半月便當置閏矣若俟積成一月則閏安得無中氣乎今按朱註不習暦法而然也孔氏初無錯筭盖朱註所謂十一月朔夜半冬至為一元者本是矣冬至者中氣也従此而推步積成一月則中氣方在月晦而置閏故閏無中氣也朱註則不能自暦元推來徒疑中氣之始在月半故有是言然則上所證暦元之論果何指耶


熒惑入南斗 

熒惑入南斗天災之大者也五星凌犯四海同然非如日蝕在處各異也按麗史明宗十一年卽宋孝宗淳熈八年自此至大明洪武十九年熒惑入南斗凡八而在宋之世者亦五考之象緯考宋自仁宗以後無此變不知何故也晉出帝開運元年入南斗宋徽宗宣和三年犯南斗分明載扵象緯考東史却闕而不見意者東國考占不明凡流星之陵犯者皆誤以為火星而至五緯之行却又迷眛不察矣如狼星見之類可以旁證甚可笑矣


一萬二千峰 

李稼亭長安寺碑云金剛之勝非獨名天下實載之佛書其華嚴經所說東北海中有金剛山曇無竭菩薩與一萬二千菩薩常說般若者是也一萬二千者即菩薩之數而東人謂有一萬二千峯古今循用不可變矣余曾逰此山峯巒雖多何至此數乎意者舊俗愚蠢只見有一萬二千字而依俙作峯看不勘扵本書悠悠塗說可笑此山本名楓嶽僧徒以佛書故目之以金剛佛書又謂東海中八萬由旬河崙辨其非楓嶽余考萬國全圖大地一周不過九萬里豈復有八萬由旬此不過佛氏誇張之語不必㨿以為信


地鏡 

輿地勝覧髙麗宣宗三年平壤龍徳部南街地鏡見凡七十餘步如水有影肅宗十年龍徳部梯淵路地鏡又見俗傳此地為明月里按麗史皆不載史茟之闕也宣宗三年徳宗后金氏薨肅宗又以十年薨或其應耶文獻通考無地鏡之名宋文帝時靑州城南望池中如水有影謂之地鏡韓詩秋雨聮句地鏡時昏曉池星競漂沛註云地鏡地之積水盖古無此變以近似者稱之也朱子山北記行詩云斯湏暮雲合白日無餘暉金波従地湧寶燄穿林飛僧言自䧺誇俗駭無因依安知本地靈發見随天機自註天池院絶壑是逰人請燈處僧言燈非禱不見是日不禱而光景明滅頃刻異狀豈地氣之盛而然耶以此推之平壤之變亦不過氣盛而成者欤沈括茟談云虜中甞未明而起柱下有光就視之似水而動以油紙扇把之其物在扇中滉漾如水銀光㷔爛然以火燭之則了無一物此又地鏡之類耳


日天之行 

湯若望主制羣徴曰太陽西行四刻約應地四百五十二萬里然則一刻行一百一十三萬里一日九十六刻則合一萬八百四十八萬里也又曰物行之速莫如銃彈徑刻之一分得九里如欲繞地一周非七日不可是太陽四刻之行乃銃彈三百四十八日之行然則銃彈七日行九萬七百二十里則其三百四十八日之行乃四百五十一萬零八十里也又曰列宿天近赤道恒星則一刻行五千二百六十一萬里較疾于太陽四十六倍零又六十二萬五千里也然則列宿天九十六刻行五億四千九百六十萬里也以此推之太陽天徑三千六百一十六萬里半之為地心則為一千八百八萬里人去地心一萬五千里則太陽之去人實為一千八百六萬五千里也列宿天一日行三百六十六度四分度之一則一度之行凖地一千三百七十八萬七千三百零三里也除一度為列宿天之圍則為五億三千五百八十一萬二千六百九十七里也其徑為一億六萬七千八百六十萬四千二百三十二里也半之為地心為八萬三千九百三十萬二千一百一十六里去地面一萬五千里則列㝛天之去人實為八萬三千九百二十八萬三千九百二十八萬七千一百一十六里也地圍何以知九萬里以玉衡望北極北進二百五十里則極髙一度南退二百五十里則極低一度自北漠至南溟數萬里之間莫不皆然則數萬里之外亦可知也歴四萬五千里則已半天易矣九萬里而環復故不出門而筭如燭照也人多不能究尋足迹之外皆瞠然不信若曰地大扵月三十八倍又三分之一日大扵地一百六十五倍又八分之三金星大似月則其不駭而恠者鮮矣又按明史本末鄭世子載堉䟽云天之一度應地二千九百三十二里依西暦法以三百六十六度相乗則天圎一百七萬三千九百一十二里也與此不合天度之准地此無巧器可以驗視只憑彼說為㨿未知孰為得失然西洋之術極精當従更考陽瑪諾天問畧則云自地面至太陽中心相隔一千六百萬餘里自地心至地面為一萬五千里合為一千六百一萬五千餘里倍之為日天之徑則為三千二百三萬里三倍之為日天之圍則為九千六百九萬餘里也以三百六十除之得二十六萬六千九百餘里此日天一度之數而減地心一萬五千里則地面之距日為一千六百萬餘里矣與主制羣徴略不同意者従分刻銃彈推說故毫釐之差不禁其剰餘耶


月忌 

術家有月忌以初五十四二十三為忌不冝出行盖洛書起自履一至五八中宮又歴戴九復扵一至十四入中宮二十三亦如此例故為出行之最忌然則或㳺滯外方此當為還家吉日矣


四餘星 

暦家五星之外又有四餘星曰紫氣曰月孛曰羅㬋曰計都木水火土有餘而惟金無有何以知之五星之天髙下不同四餘之天無與金同也各有躔度與七緯同謝氏五雜組以為天文志無所考術家以為暗曜以天象無所見故強為之說也若無所見雖術家何従而知之


斗柄 

古今占天家以斗柄之所建占十二莭候如建子則為子月建丑則為丑月是也後世暦法愈精知其有歲差以今較古數千歲之間中星大變斗之所建亦随以不同然則為此說者特當時偶見其如此而立論不復致詳乎後之不必然也然而後人不察星文之如何滔滔承用可乎


子卯 

莊周云草木怒生評者以為極妙然猶未之深觧也漢翼奉上疏曰北方之情好行貪狼申子主之東方之情怒行隂賊亥卯主之通典註云東方木生扵亥盛扵卯木性受水氣而生貫地而出故為怒而隂氣賊害故為隂賊也以此看莊說尤有味翼奉又云貪狼必待隂賊而後動隂賊必待貪狼而後用二隂並行是以王者忌子卯也張晏曰子卯相刑故為忌也檀弓曰子卯不樂註云紂以甲子死桀以乙卯兦王者謂之疾日不以舉樂為吉事所以自戒懼也諸說不同然以意億之士䘮禮云朝夕哭不辟子卯若為桀紂之死而惟吉事闕焉則至朝夕哭必云不辟何耶其亦古者吉凶俱辟之日也乎盖方術之行于世逺矣䘮禮懼其有忌而戒之杜蕢特以時俗而為喻初非聖人之意也若因桀紂也則惟甲子乙卯而已何必並忌五子五卯耶


釋天 

詩毛氏傳曰尊而君之則稱皇天元氣廣大則稱昊天仁覆悶下則稱旻天自上降鍳則稱上天據逺視之蒼蒼然則稱蒼天易程子傳曰天專言之則道也分而言之則以形軆謂之天以主宰謂之帝以功用謂之鬼神以妙用謂之神以性情謂之乾此两說宜合之為釋天一部


啓明長庚 

毛詩傳以啓明長庚為一星李氏謂啓明即太白長庚不知何星夾漈鄭樵云啓明金星長庚水星金在日西故日將出則東見水在日東故日將没則西見實二星也人遂執以為毛傳一字即二字之誤鄭氏之學大槩穿鑿若此盖金星晨見東方曰啓明夕見西方曰長庚晝見曰太白淮南子天文訓云太白晨出東方二百四十日而入入百二十日而夕出西方二百四十日而入入三十五日而復出東方出以辰戌入以丑未鄭氏盖考未及此


斗牛劒氣 

斗牛劒氣之說未可曉星舍流行無一息停故俄頃之間輒移其所劒氣上騰只曰衝天冝矣何必曰斗牛之墟常有紫氣耶其或張華眺望時適在玄武之際乎人或以分野為說甚謬


鯷岑 

鯷岑者指我國也漢書云㑹稽海外有東鯷壑分為二十餘國以歲時來獻左思齊都賦云其東則有滄溟鯷壑洪浩汗漫齊東海外惟我國在耳鯷一名鮎一名鰋頭大尾小背靑黒無鱗多涎偃額两目上陳偃腹平著地者也今陂澤中多有之鯷岑者又因鯷壑得名也


造物忌名 

古今言造物忌名然造化無心而任運人之聲譽彼豈能察而惡之若人之妬猜然者乎且造化者天也天若有知其必好善而惡惡扶仁而斥邪苟非竊譽偷名而無其實者又何心忌之余甞觧之曰造化無眹以人心為心故忌之者人也而造化亦未有以禁絶之其迹若有助相者故世之癡人遂强名之曰忌名也夫名譽者逾人之稱人之惡疾勢也名出一鄕一鄕忌之名出一國一國忌之名出天下天下忌之彼造化既不能使天下不忌矣衆情之所萃而天亦不能奈何故十撞九著鮮有不罹于禍殃比如鼎中烹味一羙九惡則羙不能不以之敗壊人遂命之曰鼎之道敗羙味者也非知鼎者也


八方風 

余處耕漁之間多詢俚語氓俗候雨占風名號各殊東風謂之沙即明庶風爾雅謂之谷風也東北風謂之髙沙即條風也南風謂之麻即景風爾雅謂之凱風也東南風謂之緊麻即景明風也西風謂之寒意即閶闔風爾雅謂之泰風也西南風謂之緩寒意或謂之緩麻即凉風也西北風謂之緊寒意即不周風也北風謂之後鳴即廣漠風爾雅謂之凉風也皆可以入詩料


地毬 

地毬上下有人之說至西洋人始詳近世或薦李時言有將才金荷潭謂吾聞某崇信西說此猶不知其非况窺敵制變耶荷潭素稱明智多所臆中而此猶不知其然則其識之不深可想金叅判始振亦深非其說南斯文克寬著說辨之云今有一夘蟻従皮殼上周行不墜人居地面何以異是余謂南之誚金以非攻非也蟻附扵夘能無墜者以蟻足粘著也今有䖝豸緣壁失足便墜何以曉人此冝以地心論従一㸃地心上下四旁都湊向內觀地毬之大懸在中央不少移動可以推測也夘在地毬一面夘亦離地便墜下矣夘之下面顧可以附行耶


泉脉 

井泉之水其盈有槩或有泉湧甚大而不能溢者何也水性就下未有一分上行者其必地中有空隙積水其髙下與此水面齊平因脉而出齊平之外不能増一分也比如曲竹為筒两頭向上従一頭注水入處髙而出處低則水便流出或两頭平又或入處低而出處髙則注滿之外一勺更不入也又安有流出乎地之有石如人之有骨穿地轉深則未有無石之理其間或空洞成壑其勢固然石窟之深者徃徃有泉瀑溪潭不可誣也地中隂寒蒸濕相薄凝露成水如今燒酒然所以流出也不然此水何従有㢤人謂髙峰絶頂有泉亦必源脉又在他逾髙之地緣地脉透出如向之竹筒然者也或有地氣噴湧成者此不過激而過顙之類非水之性也


水㫁地陥 

近時聞川溪之水或至中㫁人以為駴余謂此未必恠凡水㫁多在氷觧之際地中空洞必有許大或至凍釋之莭土脉踈開水便滲入至盈滿而復續其所以下陥者下必有石水従石罅滲入故也彼黄河之大亦有㐲流可以證矣又或地陥為灾亦是石不堅完或値崩墜如地面之山頽故地亦従而陥復何疑乎


竹筒引水 

氣者盈天地之間無毫分空缺也水性就下以水挈水則筒中之水可以引升而踰髙矣今以曲筒注水使两股皆滿無有空隙而堅塞两頭復置水器內使筒跨器之邉两頭向下一內一外而齊去其塞則雖尋丈之髙水能踰而注外矣其故何也水有輕重曲筒有两股內股有九分水外股有十分水重者勝而輕者為其所引水便注外假使两皆十分而無輕重之差水無就上之理其無輕重尚然况內重而外輕也耶閭里童騃或謂引在下之水可以升于髙地誤矣


紗澣川 

李克培詩云漢北東連太母原波流紗澣護神村太母原者神徳后貞陵也紗澣川在貞陵東北山外古時仙女住漢陽北谷浣紗于此稱紗澣事見僧無學地理志云今貞陵洞有大小二巷貞陵當在两洞之間而其左崗隔紗澣即今三淸洞下流也逺而望之歴歴可驗


江河 

余毎謂中國之有黄河非古也自唐堯始遂舉孟子為證人猶以為疑按漢書溝洫志武帝時齊人延年上書言河出昆崙經中國注浡海是其地勢西北髙而東南下也可按圖書觀地形令水工準髙下開大河上領出之胡中東注之海如此關東長無水灾北邉不憂匈奴可以省隄防備塞士卒轉輸胡寇侵盜覆軍殺將暴骨原野之患此功一成萬歲大利書奏上壯之報曰延年計議甚深然河乃大禹之所道聖人作事為萬世功通扵神明恐難改更也言雖不行其有可改之勢可知也意者當時之所以不用其計者亦有由也河従塞北古道誠似便好然或防之不審為寇所决又或水道變遷橫潰復入則其為患與堯時同下民昏墊其有極耶延年之計其亦踈矣詳著書經疾書又按錢謙益牧齋集有徐霞客傳云星宿海去中夏三萬四千三百里又溯江源岷山導江乃汎濫中國之始非發源也中國入河之水為省五入江之水為省十一計其吐納江倍扵河非江源短而河源長也又辨三龍大勢北龍夾河之北南龍抱江之南中龍中界之特短北龍只南向半支入中國惟南龍磅礡半宇內其脉亦發扵昆崙與金沙江相并南下環滇池以逹五嶺龍長則源脉亦長江之所以大扵河也其說與古今相傳者有不同然彼旣親覩理或有是尹㓜章云甞見輿地考西珥두001河出西蕃經雲南至泗川入瀘水與岷江合西珥두002一名榆葉두003河亦名黒水禹貢黒水南入海之說無據若然其說果信
[난-001]珥 : 洱
[난-002]珥 : 洱
[난-003]榆葉 : 葉榆


白頭山 

甞有客田姓者至云踏遍國內山川無幽不到亦曾陟白頭山絶頂看距茂山界不逺為余頗詳道焉按輿地勝覧白頭山在㑹寕府西七八日程其顛有潭南流為鴨綠江北流為松花江為混同江東北流為蘇下江為速平江東流為豆滿江大明一綂志東流為阿也苦河疑指速平江也亦稱分界江今見洪世泰柳下集白頭山記云長白山我國謂之白頭山两國以山上二江為界壬辰夏中國遣烏喇緫管穆克登䓁徃觀㝎界盖山起自西北直下大荒至此陡立其高極天不知其幾千萬仞頂有池如人䪿穴周可二三十里色黝黒不測方夏氷雪委積望之一銀海也山形遠望若覆甕及登則四圍㣲凸中霔如仰盆口向上外白內赤四壁削立坼其北數尺水溢出為瀑即混同江也遂東下三四里而始得鴨綠之源有泉泡泡従山穴中出其流汨淢漂疾不數十百步峽坼為大壑中注之又東行踰一短岡得一泉西流三四十步而别出二泒其一泒流與西泉合一則東下而其流甚細又東踰一岡則有泉東流可百餘步而中泉之歧而東者来合克登坐中泉汊水間曰此可名分水嶺立碑㝎界而土門源流間㫁㐲行地中疆界不明乃竪碑書曰大淸烏喇總管穆克登奉㫖査邉至此審視西為鴨綠東為土門故扵分水嶺勒石為記康熈五十一年五月十五日謂我人曰土門源㫁處可築墩接其下流以表之此說世泰親得扵當時目擊譯官金慶門殆可信也土門者豆滿也昔尹瓘拓境至速平江遺碑尚在至金宗瑞以豆滿為境國人猶恨不能以尹碑争執為奉命者之失然最古則北路皆是靺鞨之地以今則疆定乆矣如域中廢四郡尚以邉患移民棄置何必更賭無用之地惹動争端乎今之幅員完若金甌恐不可缺


雹 

雨雪霜霰之類皆有其理惟雹不可曉或大如鷄子如馬頭如斧如斗彼必先有水然後凝結而成虚空中安所倚着以至扵許大稽神錄云一雹墮地髙與樓齊入地丈餘此雖變恠以如夘如斗者推之不無其理在也朱子語類謂蜴蜥두001含水所做與夷堅志合若無此理朱子必無龍氣相感之說也萬物之理有不可盡究者蘇東坡蠍虎詩曰今年歲旱號蜴蜥두002狂走兒童閙歌舞能含渠水作氷雹便向蛟龍覔雲雨亦此意也近者安山郡雨雹如栗子圓而有數角或至打碎陶盆後聞數十里之外有如拳者或屬芥或靑草包在其中目擊者多来言然後方信蜥蜴之說不為無㨿天下固有神恠變化之物奚特蜥蜴其樓齊之異或是大壑神龍見恠者也識理者宜嘿㑹焉耳
[난-001]蜴蜥 : 蜥蜴
[난-002]蜴蜥 : 蜥蜴


尹瓘碑 
 
尹瓘碑在先春嶺豆滿江北七百里其所勒書雖為胡人剝去而舊跡尚猶未盡泯也瓘置六城設公嶮鎭自髙嶺鎭渡豆滿江至蘇下江濵有古基即先春嶺之東南白頭山之東北其拓界之逺如此今以豆滿為界者自金宗瑞始也頃年穆克登之来定界也未知奉命者能舉此為言如徐熈之扵蕭遜寕耶瓘使兵馬鈐轄林彦記其事云其地東至于大海西北介于蓋馬山南接于長㝎二州山川秀麗土地膏腴本髙勾麗之所有其古碑遺迹尚有存云云今不知此地㝎在何地而要是豆滿以外也然則不獨尹碑尹之前已有髙勾麗之所勒銘耳


舶趠風 

余窮居業農歲乆毎七月之初必有東風浙浙五六日而止此時禾苗方長早者吐秀其或成秀而未及吐者輒皆不實驗之即有䖝暗蝕秸中所謂食苗之類而既吐者不然意者苞在葉裡蓄藴成䖝秀發氣㪚故雖値惡風亦不害也土人謂之強素風詢之云昔氓有强素者汎海為此風漂没故因以為稱此風古亦有之髙麗時稱傷穀風見辛昌元年後見東坡詩云三旬已過黄梅雨萬里初来舶趠風自序云吳中梅雨既過颯然淸風㢱旬歲歲如此湖人謂之舶趠風是時海舶初回此風自海上與舶俱至故云爾然則彼亦自東来者必在梅雨之後與此恰同也余又聞我邦嶺東之風東者益農西者害稼與西邉相反人謂風自山来則寒而有害與自海至者不同彼舶趠者自海至則能益農否未可知


獰風 

歲己未之夏大風従南来屋瓦皆飛起自忠淸道至西邉尤甚黄海道大水有一坪九百餘戶盡渰死余謂此皆海中神龍之所為其或怒闘拏空轉徙恠風暴雨無所不至凡尋常移窟莫不大風雨况其怒氣煽動耶余過東道次苐訪之風勢漸東漸緩至近嶺三百里猶樹木枝葉為摧落従嶺南来者云是日路上衣冠衝拂其神威逺及如此矣或歸之氣數災異者誤矣凡近海獰風槩是恠物所弄


慕齋論天灾 

金慕齋云我國之在天下如衿川之在東方天必不為衿川降灾祥也士類譏其失言或者有涉扵王安石然慕齋亦有見而云爾凡天之降灾降祥若一皆顯應雖有不善者豈不畏懼而圖新耶自古言灾異者謂某灾為某事之應及其未驗則人君益恣驕侈之心天人雖曰相叅豈皆一一感召若桴皷耶如大圎之內日月剝食皆有㝎度彗孛雖異扵是天下同看何獨為我國而發耶然灾異之見亦必是天數之厄運天亦不免居天之內者値其厄運豈晏然而已乎如冬寒而夏熱必然之理然人而不慎冬必傷寒夏必病暑多致其死衿川其可獨免乎又况星殞日晦氛祲昏霿之類獨其地然爾尤為可戒然若謂某灾必為某事之應亦未必然只合存戒不懈安知不有變事如寒之砭骨熱之爍肌者耶其得疾殆無可恠余謂王氏之無天雖曰可罪劉向匡衡之徒津津說灾異亦偏矣


羅風未泯 

嶺南之俗今古不變按通考新羅官以親屬為上其族有苐一骨苐一骨不娶苐二骨女雖娶常為妾媵也事必與衆議號和白一人異則罷今聞其士族有上中下三品昏因不相通其優劣不以官爵必以先賢子孫及其及門受業諸人之後為上品猶指為骨两班两班者士族之稱不然雖朝仕不與焉又儒林集議従衆㫁行非素居嶺外者不容叅涉四五十年前猶與京輦人結姻近者樁㝎不許人人畫一若信誓焉此皆羅風之未泯者也


西道關阨 

李叅判民寏為廵撫御史遍歴西關又被拘柵中備諳邉情其論關防則曰自昌城由時梗逹扵雲山自朔州由大朔州逹扵龜城自義州由龍川逹扵鐡山此三路最為要害前朝契丹蒙古紅巾皆由此龜朔義鐡之路况龜城在三路之間形勢極好前朝朴犀保障之地時梗龍川之間亦冝量擇形勢而修築之可也慈母城雖曰天險非要衝也其說如此而余未曾躬歴未詳其如何其他江界理山䓁路國朝征討多由此亦不可不慮而赤兎赤䑕之役皆取義州路此必其勢有然者也盖白頭大榦沿海南走其間鐡嶺為北關之阨鳥嶺為東南之阨自鐡嶺以北山勢皆西走欲尋其脉絡湏據水而知其幹也京都以西有松都之後西江又其西有豬灘又其西有大同江又其西有淸川江又其西有鴨綠江此其大較也两水之間必有山一榦所謂靑石嶺一榦在西江豬灘之間為京畿黄海之界正方城一榦在豬灘大同之間為黄海平安之界此两榦實為險阻可守之地大同淸川之間山脉低平而在平安道內淸川鴨綠之間山勢峻阨處處可守所謂淸北諸郡是也江界北接廢四郡距北道不逺自此緣鴨綠江邉渭源理山碧潼昌城朔州以逹于義州皆左江右嶺控護內地盖患其無人不患其無關阨矣


載魄終魄 

揚子雲云月未望則載魄于西旣望則終魄于東其遡扵日乎古註云未望則光始生扵西面以漸東滿既望則光消虧扵西面以漸東盡此以載作始以魄作光也朱子以為略通而未盡盖以其觧魄字與生魄死魄之類不合乃云載猶加載之載其載也日載之其終也日終之終魄亦是日光加魄于東而終之也以愚考之古註殆未失也若如朱子觧則載魄固當云日光加于魄上至扵終魄謂之所加者乃終可乎按字彚霸與魄同音說文月始生覇覇狀두001也承大月二日承小月三日六書故두002陽之精曰魂隂之精曰魄日陽而月隂故月之明謂之魄又漢志死覇朔也生覇望也盖二字通用而其實明暗不同其義也周伯琦曰今俗以為王覇之覇而月覇乃用魄字然則揚䧺所謂載魄終魄即覇字之通用而與尚書生魄死魄義别後来詩家所謂月魄之類莫不同然也如老子所謂載營魄抱一逺㳺所謂載營魄而登霞亦一意而皆通温公穎두003濵不必遮羅為說未知朱子復以為如何也
[난-001]月始生覇覇狀 : 覇月始生魄然
[난-002]故 : 考
[난-003]穎 : 潁


廢四郡 

鴨綠之南江界府之東有廢四郡閭延茂昌虞芮慈城茂昌閭延虞芮在北慈城在南其始屬扵北道甲山府太宗十六年割為閭延郡屬平安道後分為四郡以婆豬江野人殺掠人口世祖元年空其地移閭延茂昌民扵龜城移虞芮慈城民扵江界今㨿輿地勝覧茂昌東距甲山界一百六十里西距閭延界一百三十三里閭延東距茂昌界四十五里西距虞芮界六十五里虞芮東拒閭延界三十里西距江一里則東西合四百三十四里慈城橫居三郡之南閭延南距慈城新路峴已一百五十里則南北必不下數百里矣土沃可居始雖因野人遷民在今事大睦隣無復侵伐之患徙㳺食者實之無所不可今人不但不之두001圖又不知其何地何故者㴞㴞是可歎也且聞淸北諸郡朝議以邉塞之故而專任武弁武弁掊克尤甚民不聊生土多曠廢人烟蕭瑟土著世居者盖鮮此由贜法不明故任其椎剝也此而不革雖復設四郡亦恐無裨益矣余謂淸北守宰亦當交差文武官惟其才畧則或値禦侮文士未必不及扵弓馬之人古今已然者可驗矣文士貴名譽名重扵利故多廉武弁不責廉隅利重扵名故多貪汚若别開用人之路名譽之利反重扵貪汚之利彼將知耻自好與文士無别若然雖不交差邉民安集矣
[난-001]之 : 知


暦元  
 
太史公暦書太初元年年名焉逢攝提格即甲寅暦元也索隱引漢志云其年在丙子當是班固用三綂與太初暦不同故與太史公說有異然漢書律暦志乃自前歴上元泰初四千六百一十七歲至扵元封七年復為閼逢攝提格之歲漢志何甞與太史公有異耶且謂之復為則始起甲寅而今復為此也歴四千六百一十七歲則當為庚戌非甲寅矣或者一十七卽二十一之誤耶按史記十二諸侯年表周敬王崩扵甲子而元王元年為乙丑又按周本記自元王至威烈王元年為五十二年當是丙辰也故六國年表亦引徐廣說謂丙辰此太史公意也然則其二十三年為戊寅而與綱目諸書合至太初元年則丁丑而非甲寅也均是太史公而暦書與年表不合何也且索隱所謂丙子者與綱目丁丑不同都不可考


冬温夏凉 

時氣之寒熱都係乎日軌逺近若其冬有暄温夏有淸凉是曷故㢤甞試思之冬寒夏熱係乎日軌至扵冬温夏凉則由扵地氣或一日之間風烈雲蔽氣為之變其理亦猶是也氣有淸濁如雲霧之類即氣之濁者人所目見其淸者或聚或㪚聚而凝則亦足以遮蔽日煦所以助其寒凉比如玻瓈㨾障其氣而不能障其光今有雲母屏內外通明而風氣不入何以異是然則冬之温暖即淸氣觧㪚之候乎


天中 

夜夢觧五月五日天中之義曰一三五七九天之陽也二四六八十地之隂也天五生土土居中央五乃天數之中也是謂天中覺而思之此亦有理故輒記之


新羅始末 
 
三國之際新羅立國最先衰亾最後其季也綂三為一然其始疆域最小今慶尚道乃新羅之舊邦也道內郡縣合六十七按髙麗地理志其東北榮川禮安順興奉化靑松真寶寕海盈徳淸河九邑卽髙句麗之地其西南晉州卽百濟之地百濟不應越泗川河東諸縣而有晉也地理志晉州屬郡二江城河東江城卽今之丹城也屬縣七泗州岳陽永善鎭海昆明班城冝寕泗州今之泗川也岳陽是河東領縣永善為固城領縣昆明今之昆陽也然則宜寕鎭海固城泗川昆陽丹城河東及晉州八邑非新羅之有也合减十七邑則餘五十也今之忠淸道界靑山報恩沃川永同黄澗五邑為新羅郡縣則合五十五邑而已也且新羅儒理王十八年首露王起扵金海分為六伽倻金海為伽倻國髙靈為大伽倻固城爲小伽倻星州為碧珍伽倻或稱星山伽倻咸安為阿那伽倻咸昌為古寕伽倻東以黄山江西南以海西北以智異山東北以伽倻山為界今伽倻山在星州之南是可疑也意者自伽倻山東迤為金烏山古者必通指為伽倻也然則新羅之始立國不過以洛東江為界東為新羅西為六伽倻之地又其始史所云比只多伐草八之類不知何地而中世取之又淸道為伊西國儒理取之慶山為押梁國祗味取之義城為召文國東莱為萇山國其見扵志者不過如此日漸開拓以至扵洛江之西以至扵并呑六伽倻之地以至扵綂三為一此新羅樹國之始末也然婆娑王八年云西隣百濟南接伽倻是時伽倻之興不過四十餘年意者駕洛之外五國旣立旋亾或服屬新羅不能自立故云爾且悉直今三陟府而服扵新羅者也以地勢考之不應越東北諸縣而有其地則東北諸縣其初非句麗地也句麗太祖王四年伐東沃沮取其地為邑拓境東至滄海則麗之取慶尚道東北諸縣必在此時之後乎新羅雖有綂三之名麗濟餘燼復熾不能制其末也北蹙扵弓裔西蹙扵甄萱萱又取居昌䓁二十餘城洛江以西已失之矣所統不過洛江之東微弱如此王氏合裔萱之地羅雖不降其有撑度之勢耶麗濟之亾西北二邉皆為渤海所并弓裔之興不能及鴨江內外其强弱相懸渤海以震號國故裔始國號曰摩震以别之王氏之所復者止扵鴨綠以東其遼東舊境皆陥契丹


三韓金馬 
 
崔致逺云馬韓為髙句麗弁韓為百濟辰韓為新羅人疑其失實崔卽當時人寕有錯說若是耶後漢書弁韓在南辰韓在東馬韓在西後新羅實據有辰韓之域今慶尚道是也然晉州䓁八邑是百濟之地又在南邉此恐弁韓之域也辰弁始皆馬韓之東界要在慶尚道內者百濟旣并馬韓弁在两國之間則弁雖始附于羅其終必入扵百濟也不然崔何以云弁韓為百濟据崔之說詳地之勢弁之地方舍此更無其地矣權陽村引新唐書云弁韓在樂浪郡盖唐㓕百濟并扵羅封樂浪王則樂浪非漢之樂浪也馬韓者指箕凖也本居句麗之地後雖奔逃而南指句麗為馬韓故地亦或宜然也百濟起扵馬韓境内馬韓所綂五十餘國原有伯濟國恐是始基于此地後人謂自十至伯者妄矣馬韓都金馬郡甄萱又謂百濟開國金馬山何也余謂古者東方中分為界自今之圻甸以上為朝鮮以下為韓然韓之地中分為界東為辰弁西為馬韓馬韓之地通名金馬箕凖之益山温祚之稷山孰非金馬中縣邑乎以此言之文昌甄萱之語未見詿誤今人従典籍旣堙之後依俙臆揣乃反致疑扵當時目擊之言何異衛朴之自以無目而廢天下之視也


樂浪濊貊 

樂浪之地今人或謂慶州或謂平壤或謂遼東新羅句麗皆封為樂浪則慶州平壤之稱樂浪始此矣樂浪太守居遼東則遼之稱樂浪始此矣百濟之境北有靺鞨東有樂浪也濊貊之境東大海西樂浪也又數與三國相侵其在今江原道內也無疑意者江原一道近東為濊貊近西為樂浪而濊貊者亦東濱海也今之嶺東諸郡西至春川皆其地也後樂浪降扵句麗故江原之地皆句麗舊境也盖四郡之時平安道為樂浪江原道為臨屯至二府之時臨屯合扵樂浪則江原道通稱樂浪句麗之時樂浪王避居于東則江原道即其國也大抵東方無文獻但信上國文字未曾目覩其談千萬里外事豈皆符合作史者亦凖此攛두001改迷舛益甚徃徃不可復說可惜
[난-001]攛 : 竄


卒本扶餘 

東扶餘移都東海濵東海濵皆沃沮之地其間無容足處意者以其近東而與沃沮通故云爾未必窮至沃沮之境也髙朱蒙避禍西入卒本朱蒙觧慕漱之子而其父旣都扵扶餘舊地則何必越其父國而他走耶朱蒙之逃禱曰我是天帝子云云天帝子者以其父云也去尋其父必矣百濟記云朱蒙逃難至卒本扶餘其王無子只有三女以苐二女妻朱蒙其薨朱蒙嗣百濟温祚亦朱蒙之子而其說又何與朱蒙立國事不同耶或者朱蒙立國之後娶扶餘王女後併王其地而温祚即其國之外孫故别記自出也句麗紀之漏此理或然也朱蒙始都卒本因郊豕之逸而得國內城豕逸之地豈絶逺之境乎唐總章二年鴨綠以北已降城十一而國內州居其一則知卒本亦在鴨綠以北也通考馬訾水一名鴨綠源出靺鞨白山經國內城南則知距鴨綠不逺也盛京志古扶餘國在玄莵北千里南與句麗接東明墓在盖平縣東屏山亦可證盖觧夫婁始自卒本移成川而觧慕漱實居卒本舊地朱蒙又自成川避入卒本嗣父為君也以其同一扶餘之號故後人錯認以成川為卒本矣


渤海黄龍 

白頭之源自西北来曰長嶺白頭之水北流入黒龍江曰混同白頭之南水東北流曰豆滿西南流曰鴨綠豆滿之內皆沃沮有北東南三種東者東西狹南北長可千里東濵大海北與邑婁扶餘南與濊貊接邑婁在不咸山之北東濵海濊貊今嶺東之地則東沃沮是鐡嶺以外北靑以南卽其地也北者毎為肅慎乗船侵寇肅慎者或稱邑婁盖在豆滿之外而北沃沮卽利以外則肅慎可以乗船来侵也其南者今嶺東濊貊之外無他地而漢置四郡沃沮屬玄莵濊貊屬臨屯其實南沃沮也渤海之盛沃沮為東京豆滿西北流故沃沮在東也肅慎邑婁勿吉鐡利靺鞨皆豆滿之外白頭之北諸種而鐡利最逺近黒水則後之黒水靺鞨東女真皆其别稱也居長嶺之西者亦同稱靺鞨女真今平安道鴨綠內外至扵大同江之源皆是也百濟之境至扵江原道以西新羅雖隔嶺當時地多空曠故靺鞨乗間来寇也扶餘者渤海置府以備契丹則遼西近燕之地其王觧夫婁遷扵東海為東扶餘其濵海只有沃沮則盖謂近海也所謂迦葉原者疑今陽徳成川䓁地句麗榮留王築城自扶餘城是也而髙朱蒙逃亂至卒本扶餘與沸流相接其王曰吾僻在海隅又因郊豕之逸而得國內城豕逸非絶逺而國內城分明在鴨綠之西近扵今義州者所謂海隅者卽鴨綠入海近地而其所渡淹淲水恐亦是鴨綠之源也本自扶餘移故或稱東扶餘或稱卒本扶餘而非其本土也後百濟之都曰扶餘因為扶餘氏乃一證也今人以成川為卒本非也渤海之卒賔恐是其地也後句麗自國內移都平壤始在鴨綠之西而其所滅黄龍國卽岳飛所稱直抵黄龍府者也以為龍岡縣者非也今遼西尚有黄龍城也句麗者恐是義州之外靺鞨之西卽其地句如太伯句吳之句非有深義朱蒙以為國號而就其中自尊故加髙字仍為姓今人以山髙水麗者誣矣王莽時以其侵叛降為下句麗可以驗矣後自稱高辛之裔尤極誕妄而王氏襲以為號可笑


銅仙關 

權監司修按莭黄海也䟽言靑石谷雖曰天險迆北趨東大逕小路不可勝守關阨之要無過銅仙一路由關西通于本道有六路銅仙為直路為必守之地敵不過此則必向棘城棘城者従正方城迆走浦海山脊有古城基一路自黄州由慈悲嶺逹于瑞興一路由板籍院趨遂安又塞墻在三登祥原界寒南在陽徳界六條之外惟薛罕嶺入咸鏡地而已或舊路榛塞或險阨易守云云此必决之䇿其詳載扵肅宗寶鑑任國政者可考以行也按高句麗榮留王十四年築長城東北自扶餘城東南至海千有餘里凡十六年功畢輿地勝覧本朝文宗二年改築城長五千三十尺髙七尺所謂古城基者此也陽徳與成川為界所謂扶餘城者即在陽徳界而設關置防古今同䇿


高麗秘記 

東方自古多秘記唐之伐髙麗賈言忠計事還帝問軍中事對曰必克其秘記曰不及九百年當有八十大將滅髙氏自漢有國今九百年李勣年八十矣其所謂秘記出扵四郡時逆筭九百年而果驗矣髙麗肅宗時金謂磾上書引道詵踏山歌云松岳後落向何處三冬日出有平壤謂三冬日出巽方木覔在松京東南故云然也又引神誌秘詞曰如秤錘極器秤幹扶踈梁錘者五徳地極器百牙岡此以秤諭三京也松岳為中木覔為南平壤為西也極器者首也錘者尾也秤幹者提綱之處也松岳為扶踈以諭秤幹西京為白牙岡以諭秤首三角山南為五徳丘以諭秤錘五徳者中有面岳為圓形土徳北有紺岳為曲形水徳南有冠岳尖銳為火徳東有楊州南行山直形為木徳西有樹州北岳方形為金徳云云極器者指秤首載物之器而秤之輕重低昻都繫乎稱今我漢都比三京為要所謂神誌秘詞者不知誰某之作而亦能逆覩我聖朝文明之治者可異也肅宗命扵三角山面岳之南主幹中心大脉壬坐丙向營南京時廵㳺而未及移至辛禑八年遷都漢陽恭讓王二年又遷都漢陽運既訖矣雖遷何益近世又有義相南師古之記愚迷者或㨿以信之此皆不肖男子馮依妄說一一無驗可笑



彗孛 
 
彗星之為灾大矣余甞究其理晨出則西尾昏出則東尾随日有光而然也近見其晨出扵紫微而尾指西北若昬出則東北可知又若出扵南方者晨必指西南昏必指東南矣其有大小長短亦由扵星之大小明暗及距日逺近又或髙下不同距人有逺近也星大而明則光亦㪚大小而暗則反是固也曽見晨出東方尾甚長距日近故也或昏出西方亦必然矣凡七緯之天高下各不同星亦必有高下近人則大且長逺人則小且短其勢然也此數者皆叅量分數然後可得也其故何也今陽燧生火日光㪚照無專氣故乃以通明之物受之得其專氣塋두001透而發光撞其尖端便能生火燧大則光長燧小則光短燧明則光大燧暗則光小其理同也凡由日有影者日大而物小故其影漸延漸短意者彗卽水之精通明如氷得日之透照其光如帚其尾端所至如有物撞着則必如陽燧之燒燬也所以為灾之酷也至如孛者恐必火精凝聚體自有光不如彗之随尾此當與仰觀者細推
[난-001]塋 : 瑩


朝鮮得歲 
 
古之將兵之臣必曉觧乾象候察時氣方始為全材壬辰之變賛畫經略兵部員外郎劉黄裳主事袁黄勸諭朝鮮義師咨文云倭夷逞强其勢必滅爾國雖㣲其勢必興相與籌之先論天道朝鮮分野屬析木之次上年木星躔寅而日本來侵是我得歲而彼逆天雖强亦弱一也倭性畏寒今歲厥隂風木司天陽明燥金為初之氣立春後尚有二三十日寒氣未消天時可乗二也爾國君臣俱聚此城晨起望氣鬱鬱葱葱如練如盖旺氣在我勢必恢復三也凡此數条皆國人之所昧彼能據實曉告畢竟掃逐鉅敵克復舊邦則其言果驗矣東人可以知愧矣


天圓地方 

易曰坤道至静而徳方扵是有天圓地方之說方者猶平也四面為四方則一面為一方人履地戴天地面平而天覆圓故有是言也昔單居離問扵曾子曰天圎地方者誠有之乎曽子曰如天圓而地方則是四角之不揜也地若如四方之物則天為其四廉稜角所蔽者多矣今天在地上者恰為一百八十二度半强則半天也其無四角可知然人在一萬五千里之髙而視天際如平衡何也凡地勢逺則低者亦髙試之扵平野試之扵海波可見人如在彈丸上只見丸之半面而面勢濶逺天為其半面所遮故只見半天也其低者亦髙何也凡髙低廣狹之可察尺寸者但以尺寸之近言也今樹六標扵十里之外相去各十里則徑為二十里而周為六十里自我望之四圍即六十里而已又樹六標扵二十里之外則其徑四十里而周為百二十里標間亦二十里自此以外毎十里輒增六十里雖千萬里之逺皆同此例試看两標之間其十里二十里無濶狹之别自此以外雖千萬里之逺亦與十里者同今有物其廣十里則置此物十里之外可蔽两標之間矣置此物扵二十里之外其所不蔽者半矣是漸逺而長者漸短廣者漸狹各有分數在也然則髙之反低低之反高亦必有其理在也


八宮飛㐲 
 
世應之術祖扵八宮京房之前未有聞也盖以八純卦為八宮自初爻變至五爻合四十卦若上爻變則入他宮矣餘尚有十六卦分排扵八宮則自五爻又下而變四爻為㳺魂晉明夷中孚大過頤訟需小過是也又下而歸扵本卦為歸魂大有師漸随蠱同人比歸妹是也八純卦上爻變則入他宮故世居于上而與他宮為飛㐲如乾上為飛神則坤上為㐲神也自初爻變至五爻世居于所變之爻而與本宮之爻為飛㐲如姤初為飛神則乾初為㐲神也至扵㳺魂世雖居四爻而其實乾宮自艮來故與艮為飛㐲如晉四為飛神則艮四為㐲神至扵歸魂雖世居于三與下二爻同變則其實自坤來故如大有三為飛神則坤三為㐲神退溪略著扵啓蒙傳疑猶未詳而其㳺魂之㐲神謂在本宮則有未察也今考京房易傳可徴也所謂飛㐲者欲占時日干支之吉㐫也如乾初甲子姤初辛丑所謂納甲是也


納甲 

納甲始扵魏伯陽其術生扵候月全陽子謂指二八月晝夜平均之時然乾候扵甲巽候扵辛春秋二分卯酉之中為日月出入之候安得驗之扵甲與辛乎今我人居赤道之北近夏至之日軌晝增十刻夜減十刻可以東候扵甲西候扵辛也納甲用干而不用支坤湏候扵乙則乾可候扵甲矣震湏候扵庚則巽可候扵辛矣上弦之日已没則兊可候扵丁丁近西也下弦之日未昇則艮可候扵丙丙近東也望而隂生則离之象而火就己也晦而陽生則坎之象而水流戊也乾坤總括三男三女則壬癸直扵乾坤之外卦矣至扵十二支震陽巽隂故震初為子巽初為丑坎陽离隂故坎初為寅离初為卯艮陽兌隂故艮初為辰兌初為巳乾父而坤母故又乾初為子坤初為未其不為午而為未者未乃隂支也坤旣隂干則湏配以隂支也陽卦順數如乾之子寅辰午申戌是也隂卦逆數如坤之未巳卯丑亥酉是也餘倣此然其術疑若以人意排布欠自然之象自京房以後莫不用此徃徃多中是可異也余素不留心隂陽家而臆以為觧



星湖先生僿說卷之三
 
 天地門

朝鮮四郡 

漢取朝鮮地為四郡則四郡本屬我東者也魏毌丘儉出玄莵侵句麗王走沃沮魏將追到肅愼南界刻石記功又屠丸都銘不耐城遂自樂浪而退丸都者國內城也丸都經亂不可復都故遂移平壤城平壤者王儉城也丸都既在鴨綠之西而出自玄莵退自樂浪則二郡之在遼可知通考云朝鮮役屬真蕃又云右渠欲入見天子旣未甞入眞蕃則眞蕃之在入漢之境可知且隋之東征宇文述出扶餘道于仲文出樂浪道荆元恒出遼東道薛世䧺出沃沮道辛世䧺出玄莵道張瑾出襄平道趙孝才出碣石道崔弘昇出遂城道衛文昇出增地道皆會扵鴨綠水西按通考遂城增地卽樂浪之屬縣襄平屬遼東郡此皆無與扵鴨綠以東也但臨屯無所見以意推之樂浪治朝鮮縣則其邑居雖在遼東而平壤以西皆其屬縣也玄莵治沃沮城薛世䧺所出之路必有此號而非我東北之沃沮也眞蕃治霅縣而不在隋兵九道之內則遼河以西最近中土者也至漢昭帝時合四郡為二有平那而無眞蕃則眞蕃是平那郡矣惟臨屯治東暆縣東人指為今江陵府然未必的是一府凡浿江東南江原道內濊貊之西皆是也或當時開府扵江陵未可知漢昭時變四郡為二府以臨屯合扵樂浪則自二府以後鴨綠以外及臨屯之地通稱樂浪今之平安江原二道皆是樂浪境內也及三國之際平安道為句麗所據則樂浪主退而在百濟之東濊貊之西而其在鴨綠之西者既在中國郡縣之中稱太守而不稱主何也以明之始百濟王云國家東有樂浪北有靺鞨又濊貊之地東窮大海西至樂浪其在二國之際可知而此乃逐扵句麗退居江原之時也後句麗太祖王時襲漢遼東殺帶方令掠樂浪太守妻子而歸東川王時魏毌丘儉與樂浪太守劉茂出玄莵侵句麗此乃滅扵句麗逃居鴨綠以外之時也但此時百濟乗樂浪虚襲取邉民茂怒云云百濟恐無越句麗而襲遼東之理意者是役也樂浪報仇扵句麗引毌丘儉来攻之麗王奔逃海濵扵是樂浪復其故疆百濟乗其虚而掠民謂之樂浪者麗王逺遁舊主来居故云爾麗王用紐由之計擊退魏軍復其國則劉茂亦將還于遼縣矣又按句麗太武神王襲樂浪滅之時漢建武十三年也至建武二十年漢遣兵渡海伐樂浪取其地為郡縣薩水以北皆屬漢是時句麗雖據樂浪之墟其國都尚在鴨綠之西樂浪主雖逃居于遼與故域隔絶而句麗阻其間引漢兵渡海来復故域是役也伐樂浪故地非伐樂浪主也其實伐句麗也樂浪滅已乆矣又誰伐㢤一一校勘指歸可明後有太史氏作樂浪世家必有取扵斯矣薩水者淸川江也


山河影 

趙緣督曰月明不全瑩而似瑕如懸鏡照地處則瑕世以為山河所印之影是也余謂圓鏡照物物在圓中半鏡照物物亦在半中物何甞以半鏡之故照其半面耶今月中有物月之盈缺物亦以之上缺則上損下缺則下損以是知非山河之影也且影之在鏡物逺則影逺物近則影近地距月有許多則影距鏡必如此人可得以見耶夫天有星河地有山岳日月之大亦必有文在中日自有光雖有文不露月借日光有文則見也


白虹貫日 

屠長卿云荆軻入秦白虹貫日始皇雖無道一代共主匕首犯之安得不動天文此說未明虹暈之類必憑雲氣而成其無雲處安得有虹㢤雲氣者距扵地不逺上近太陽則消滅無㾗虹安得實貫火輪乎陽氣衰歇災翳中街而人従下仰視故也余昔甞見此變未有無暈而獨有貫日之氣也必虹因暈起雲髙則暈小雲低則暈大虹則貫過與暈相交處亦必有火光透照所謂珥也然則虹貫之變燕地雖見而秦未必有也變生非為軻也卽燕亾之兆故燕人畏之若曰天下共此災則昧扵乾文甚矣按文獻通考西京以上未詳東漢凡五貫日南晉不過九唐不過十一而惟宋獨多自治平至元豐九貫日自元豐至元符十六貫日以人事校勘可謂昭昭矣歲乙丑正月自三日至初八日凡四貫日此古無而今始有也


濁河 

黄河之水濁澱淤塞隄防雖完河身日髙其勢必决故曰治河無上䇿其故何也按元世祖元年遣招討使都實窮河源受命行四閱月始抵其地河出吐蕃朶甘思西鄙有泉百餘泓方可七八十里沮洳㪚渙不可逼視登髙望之如列星然名曰火敦腦兒華言星㝛海也羣流奔輳近五七里滙為二巨澤又合三河其流寢大始名黄河歧為八九股行二十日至大雪山卽崑崙也經哈剌之地合細黄河及乞兒馬赤二水北行復折而西流過崑崙北又轉而東北行約二十餘日始入中國自發源至中國計萬里崑崙之西人迹簡少山皆草石至積石方林木暢茂盖積石以外弱水西入流沙黄河轉崑崙之北則與之相近也山無林木雨潦崩夷湍流悍駛則沙淤水濁其勢宜然


生熟女真 

我東六鎭之地卽古肅慎之域有石砮可驗後稱女真新羅末渤海綂合五千里之地則西盡全遼東傳海耳女真有生熟之别舊有粟末黒水二部黒水為生粟末為熟粟末者混同江之一名源出白頭北流與出塞外一支合折而東流與黒龍江合入海意者近黒龍者為生近粟末者為熟粟末後為勃海役屬黒水而以混同為界近南者為熟近北者為生故稱南北又其中有東西之别故麗史所謂東西女真是也金之先起扵鏡泊之中則在混同之東黒龍之南而至成宗時徐熈之言曰契丹之東已為生女真所據則黒水部已南拓矣淸祖起扵興京此所謂建州也墳墓宗族皆在白頭之西後綂合生熟為一焉白頭之幹自北漠来南走至分水嶺折而東橫亘千里古稱不咸山其俗稱歌爾民商堅阿鄰歌爾民者長也商堅者白也阿鄰者山也一名長白山佟家江諸水出分水嶺入鴨綠佟家江或稱通加江似是我國所謂婆猪江與興京迫近也自山脉之入女真境至分水嶺其間有長嶺其俗稱歌爾民朱敦歌爾民者長也朱敦者嶺也長嶺南接納綠窩集北接庫魯訥窩集窩集者樹林也興京諸水皆出分水及納綠入扵遼河自長嶺至庫魯訥衆水之出其西者皆西北流入扵遼河出其東者皆東北流入扵混同江其勢南高北低自白頭以北便成北向大局而水皆北注混同以東鏡泊及烏蘇哩江最其大者也遼河者一名巨流河與長嶺諸水合而其源出塞外者不可考合而南注所謂遼西遼東以此為界而盛京興京皆在遼東東為奉天府西為錦州也今設木柵西接山海城斜亘東北越遼河及北来山脉又越混同為蒙古界蒙古者胡也自中國之北漠東至黒龍江外合為四十八部所謂靑太極黄太極居西額羅斯哈爾哈居東厄羅斯即大鼻㺚子云按通考室韋九部在肅慎之北今之㺚子似是其遺種而室韋之西千餘里有地豆于烏洛侯室韋之北有驅度寐諸種或近或逺要皆今之所謂㺚子也今聞特設艾滸將軍扵黒龍混同之間以備之云其近扵遼者契丹最盛烏桓鮮卑即東胡之遺種皆處中國東北而後并扵元混稱蒙古設柵㝎限而従盛京歴船厰烏喇至靈古一千一百三十里其徑路不得直逹中間出柵外還入越長嶺之北大幹始逹扵船厰其漕運由遼河之源逹易屯河两河間百里無水路故用車運逾大幹亦出柵外在陸路之北也漕必由水理必如此而自分水嶺至庫魯訥長嶺之間必有多少徑路而陸路亦従柵外何也意者山勢向南益峻雖有峽路而不如彼之平易故耶是未可知自義州界至盛京四百五十里自盛京至山海關八百七十里此我國入燕道里也自山海關至東海五千餘里其靈古之東已三千里詳其水勢盡滙扵東北似是海堧低平之地今日本東北蝦蛦亦夷廣卑濕迆走向北或㫁或連上接肅慎之地而我國東海便成平湖所以無潮也其所接不知適在何地而申叔舟海東諸國記云在黒龍之北也烏喇距豆滿七百二十里靈古不過六百里云國初李滿住凡察之類皆迫近江界府滿住者非名也即如可汗之稱自祖呵哈出及父釋家奴受姓于明朝所謂李思誠即呵哈出李顯忠即釋家奴也思誠之子猛哥不花孫椒滿荅失里多為邉患後滿住為柳子光擊斬意者其姓李者因我國故也按通考金姓完顔即王姓也是時服屬高麗故云爾則思誠之姓李亦豈非仰慕我朝而中國因以賜之耶凡察者猛哥帖木兒之子傳其子童倉童倉傳其弟董山董山傳其子脫羅其後累傳至呌塲他失天命帝即他失之子云


嶺南俗 

人非財不生財非勤不出縦使有財奢則便匱其要在勤且儉勤則不惰儉則不奢此多因風氣習俗而成欲其勤儉非逺扵惰奢不能惰奢之風貴富者倡之也京師即貴冨之所集近京之俗貧賤者亦皆觀效故士不力田婦女耻織作服餙華羙昏䘮糜費不然者衆謂耻辱非守分不撓者不能脫也余巧扵居貧賤者也貧者士之常貧之極必至扵饑寒病死治農莭用不至窘乏亦人事之當然何可忽㢤但不可循利而㤀義耳十口之家田收若干口猶可餬而軆不可庇故冬裘夏葛莫不待需扵穀物奚得以優哉嶺南逺扵京輦風俗頓别飬蠶績麻兼治木綿婦女夜少睡為四時衣服䘮葬昏因無不辦扵家中且篤扵相恤其貧不能具者親戚朋友共助之免扵破産可謂寒士之樂土也其源出扵新羅儒理王九年中分六部為二使王女二人各率部內女子自秋七月既望毎日早集大部之庭績麻夜分而罷至八月十五日考其功之多少負者置酒食以謝勝者相與歌舞百戲皆作謂之嘉俳是時貧두001家女起舞歎曰㑹蘇㑹蘇其音哀雅後人因其聲而作歌名㑹蘇曲盖此俗流傳至今猶有未泯也儒理亦有所本赫居世八年王廵撫六部勸督農桑妃閼英従焉史臣雖譏其婦人外事而桑麻之功實自此始與古者公桑親蠶之義合至儒理則又與敬姜社賦愆辟之訓略同新羅之樹業富强冝矣余見嶺士皆躡麻屨問之曰在家則草屨麻亦未及也其儉如此畿士效則人必羞與昏媾矣顔氏家訓曰生民之本要當稼穡而食桑麻而衣蔬果之蓄園塲之所産鷄豚之善塒圈之所生爰及棟宇器械樵蘇脂燭莫非種植之物能守其業者閉門而為生之具已足但家無塩井耳今之嶺俗實如此也詩曰紏紏葛屨可以履霜摻摻女手可以縫裳唐風勤儉盖有相似者也凡士之不得扵朝廷者退而讀書談義樂先王之道而已今之時盖不然以官秩髙下為人望之輕重累世無職者雖有淵竒之才行驅入賤役閥閱之家羞與為齒此因貴冨者多而貧賤不容也安得不寢微而殘滅也嶺南之俗仕宦之外别有世族苟文學博業身無玷缺雖十世無官而郡望自高可以傳扵無窮此亦本扵新羅三骨之餘風比諸京輦近地判命扵得失鷄鳴而矻矻者果何如余故曰賤士之擇居亦莫如嶺南也
[난-001]貧 : 負


潮汐 

韓乆庵百謙論東海無潮汐以人身血脉為比此非也夫潮随天而轉進退随月盛衰随日此不易之論也天腹者赤道也天腹其勢最疾故水在赤道之下者為水宗而従赤道左右者皆其迆及者也水與天左旋故赤道以北之地皆水従東南来其勢然也日本之地北接胡地遮攔東南海口今之東海卽成一湖水而潮本自東南来則其勢不能及固也此何䓁顯見目前而古今言議尚未有一人覷破可異也詳在潮汐論


則圖畫卦 

歐陽修不信圖書以為恠妄雖云則河圖畫八卦而先儒之觧只用従一至十之數不復明其一六二八䓁方位次序安在乎則圖耶大傳云仰觀俯察近取逺取觀鳥獸之文與地之冝於是始畫八卦亦不及扵圖何也以此或致後人之疑惑也魏明帝靑龍間張掖柳谷口水湧寶石負圖狀象靈龜立于川西有石馬鳯凰麒麟白虎犧牛璜玦八卦列㝛彗孛之象人謂恨不使歐公見之天地間元有此理其見扵龜龍石文何足異也今觀河圖一三七九縫在西北二四六八縫在東南皆左旋而生數在內成數在外此便是太極之象也縫在西北者退居東南縫在東南者退居西北此两儀之象也一三與二四相對七九與六八相對則便是四象也然則震一坎三艮七乾九巽二离四兌六坤八是自然之勢也然後隂陽不交造化不成故坎离相易艮兌相易是為則圖畫卦之說也恨不能質諸朱夫子之座别有詳說不贅


金海俗 

金海府東有都要渚按輿地勝覧居民二百餘戶漁商為産其俗淳朴一家有客諸家各持酒饌為禮凡昏嫁䘮祭皆然一家有滛行諸家㑹議黜之馬休村其俗亦同又力學登科搆學堂群聚讀書盖國初尚然也府即首露肇基之地或者有遺風猶在耶今聞嶺南之俗有大不善鄕黨貶議羣聚而黜之無敢後者如古者善則自鄕而陞不善則自鄕而遷勸懲皆有其道如孟子所謂未免鄕人者雖無可黜之惡亦無可陞之善也後世此道湮廢所以為世降也然陞非閭巷所辦遷或可因衆情而為之國家冝因其俗而立法凡有一鄕所棄者許其衆棄其得罪者亦嚴科之無得私報仇疾犯者殺無赦亦政敎之一端余觀近京風習日用言為無出扵利害二字惟嶺南則有是有非事有㝎限人有㝎價猶不失為一變至道之魯也未知都要馬休之風尚有不盡泯者乎


物各太極 

陳北溪論物各太極曰如一大塊水銀恁地圓㪚而為萬萬小塊箇箇皆圎合萬萬小塊復為一大塊依舊又恁地圓然綂體太極非分為萬殊萬殊太極非合為綂體扵理為差陳幾叟謂月落萬川處處皆圓然天上是真身之月彼水中不過光影無實雲蔽則滅水濁則滅此則退溪已有明辨矣如佛家傳燈一傳千萬箇箇光明疑若稍近然大小敵均本末離絶豈一本萬殊之喻哉今有一顆鸎子粟顆中含有千百子亦箇箇顆粒若無大顆細顆亦不成則千百顆包在一顆之內矣又如一部臍香可薫作千部香原初不減而千部均馥然此與傳燈者相類耳湏看其所指言何如耳


北道路徑 

北道大路捷徑逹于彼境者六七條一自慶源慶興間而入無高山大陵之關隔一自㑹寕渡豆滿劘雲頭城而来逹于富寕一自長白山邐迆而南因緣木石間抵茂山一自明川西谷直抵城底一出扵永興了徳里一自别害逹于咸興出于了徳里則定平以北之路絶出于别害則咸興以北之路絶出于明川及長白山下則六鎭之路絶其見扵柳夢寅安邉䇿者如此盖白頭之南以豆滿鴨綠二水為两國之界豆滿東北流鴨綠西南流大嶺之脉従二水之源西南走與鴨綠並行至鐡嶺折轉南走是為北道之界而郡邑自安邉至茂山左山右海若貫珠然惟三水甲山在咸興西北水皆北流入鴨綠西與廢四郡相接與彼境迫近也了徳别害在此與咸興永興雖隔大嶺之脉徑路有相通也彼國邉民縦橫扵廢四郡則由三甲逹咸興固也謀國者宜知之


天行健 

開圎之法徑一圍三也自中心推外一尺則圎徑二尺故外圍六尺也又推一尺則圎徑四尺故外圍十二尺也毎推一尺圍加六尺也従地面北走二百五十里則北極高一度南走二百五十里則北極低一度故周地環復九萬里而三百六十五度盡矣故曰地圍九萬里其徑三萬里半之則地心之距地面卽一萬五千里矣従地面向天一萬里則圍增六萬里合地圍九萬里已是十五萬里廣雅云天之距地二億一萬六千七百八十一里添地心萬五千里則二億三萬一千七百八十一里六倍之其為圍一兆三億九萬一千三百八十六里矣近世湯若望之術曰五億三千三百七十八萬里有竒無論彼此得失天亦物也一日之間恐無環復之理莊周云天其運乎地其處乎亦疑及此也謂天果運乎地果處乎安知非天處而地運乎地運扵內則三光旋囘如乗舟而舟回只見岸回而不自覺其身旋也朱子曰亦安知天運扵外而地不随之而轉耶今坐扵地但知地之不動此語亦可商量然乾之象曰天行健聖人無所不知此一句為可信且従之


水宗 

臨海而望水勢甚髙人謂水宗殆非也非獨水然平野之間四望皆髙其理卽爾也天有三百六十五度四分度之一而地居最中地心卽天心而地厚三萬里則人距天心一萬五千里然驗之星文常見半天百九十二度有竒而天際與地面平其理何也如人處圎球之上常見半面半面之外天亦為地揜其邉際比吾所處低却萬五千里然而不覺者逺也若使邉際與吾平則必反更高矣如我國東海無潮汐徃來豈復有宗宗者必於有潮處方可論赤道之下有潮髙數十丈此水因氣湧為海之大宗其餘緣地而成者水底地勢髙深各不同故水勢緩急亦不同深且急者為宗宗則勢髙矣或岸崩沙澱水底之地勢有時乎移易宗亦随之何以知之余臨海浦而居其陬堧稍髙處潮所不到而土皆斥鹵靑泥意者水宗移易湍急逺射濁澱髙積後又宗逺勢緩故變為墳原無足異也既成墳原歲乆醎減樹林叢菀不知此幾千百年前碧海也滄桑之說理必有之禹貢雍州黄壤為上上其餘徐靑為上中上下中土羣水不注扵南則南有山岸障礙也惟東為廣斥之地地沃莫如下流也又海潮淤澱尤羙可田但患醎斥耳今濵海之民築壩障海為圩田刳木為閘以便蓄洩土沃而莠稀得穀倍多可謂民利矣然風湍易潰故有防築瞞孫之諺然亦在乎審地擇勢也西海多西風然壩之所忌最在東南向潮自東南来故也西風雖猛潮逆而浪縮東南風雖微助其勢而水溢此理甚明余已有潮汐辨極詳有時乎無風而水溢壩為之潰此一時氣候之升降徃来也又或水中龍挐氣激而然也余見為壩者積而不築固冝易缺一障之後利其穀而怠其役如何不敗若使成田之後計其收除四分之一為增修之費又為大杵數人共舉堅築內外寕有不完之患貧士多患無食食出於田人棄我取者只有斥鹵之地築此上供賦稅下為身謀實齊民之良䇿


徳運 

臘者古之蜡也史記謂起於炎帝禮記伊耆氏始為蜡蜡者索也歲十二月合聚萬物而索饗之二說未知誰是盖以徳運所配其入墓者為臘此祖扵三合三合祖扵黄帝㨿律呂三鍾三呂而知之也如木徳則生扵亥旺扵卯葬扵未是也葬者入墓也徳運世不同故臘亦世改木徳未臘則火徳用戌金徳用丑水徳用辰魏㙜訪議土徳始生扵未盛扵戌終扵辰故以戌祖以辰臘與今術家水土同宮之說不同生扵未則胞扵辰矣既生扵未則疑若盛扵亥終扵卯今皆不然意者土行分旺四季有成始成終之義以乾坤艮巽為主始胞扵巽巽在辰巳之隅辰土而已火故謂胞扵辰生扵坤坤在未申之隅未土而申金故謂生扵未盛扵乾乾在戌亥之隅戌土而亥水故謂盛扵戌復終扵巽亦㨿土而以辰臘也然余未閑扵術家故不能樁說也其所配徳運亦多般說按家語五帝篇太皡配木炎帝配火黄帝配土少皡配金顓頊配水堯以火徳舜以土徳夏以金徳殷以水徳周以木徳以相生之序推之髙辛氏以木徳而至堯改以火也及周之亾秦承之以水不用相生之序說者歸之閠位以漢承周木生火故漢以火徳王後公孫臣證以黄龍謂土徳此不過述秦文公黒龍之餘套何足信也此後曹魏用土馬晉用金六朝以後不可省錄而唐之用土亦不用其序矣余則曰天人雖曰叅應天之大數人不能違也日有十二時月有三十日歲有十二月此不可誣歲月日時雖有大小之别各有干支五行之㝎名人不可以亂之也推以極之三十歲為一世經二世則六十甲子周而復始也十二世為一運運為三百六十歲一運之內甲子六周矣三十運為一㑹㑹為一萬八百歲十二㑹為一元元為十二萬九千六百歲然其間元㑹運世亦必各有干支之可名故十二㑹始扵子終扵亥或子是甲子亥是乙亥矣一㑹三十運則苐一㑹初運為甲子苐二㑹末運為癸亥矣一運十二世則苐一運初世為甲子苐五運末世為癸亥矣依邵子經世書排㝎干支則五行之局判然可識王者體天順時而動方有可㨿運改則徳運亦可従而改也抑又思之如是排㝎其四柱八字亦可得然㑹不可以㝎其干舍㑹而取運世歲月或取世歲月日為四柱則近之


鬼神 

程子曰鬼神造化之迹也造化由鬼神出如風能振動風不可見故因振動之迹推知其為風迹不可以盡其物也經曰鬼神之為徳其至矣乎造化者與為徳字相照恐當云造化者鬼神之迹也橫渠云二氣之良能也朱子謂程說不如橫渠愚謂二氣隂陽也鬼也者隂之靈神也者陽之靈自然而然故曰良能也鬼神其名良能者乃表徳也橫渠又云一故神两在故不測盖氣有隂陽則两也一陽一隂造化所由出廣博微宻妙合無差所以不測然其所以為一隂一陽者乃一氣之徃来故曰神朱子曰至而伸者為神返而歸者為鬼合而言之鬼包在神中故一也畢竟二氣絪緼亦理為主所以不差两在而能一者是也朱子又以甘蔗為喻其香氣便喚做神其漿汁便喚做鬼此又魂魄之說也别有說不贅


山家術 

余旣㨿大司樂鐘律㝎六合三合之說以先後甲庚為證仍念堪輿胞祿之術凡干與支二十四位各有十二然今人毎以干附支占其生破余謂地支原有㝎法天干亦冝别有排布故巽庚癸為金坤壬乙為水乾甲丁為木艮丙辛為火也余又思之水有合而無分山有分而無合两相义交隂陽配合所以絪緼化醇也水氣就下山氣亦必就上若两皆順下則造化不成其理十分如此故水向在下山向在上當以此㝎局今術家皆反之何也余友某云有地理新書新従中國来亦有信従者即舍坐而取向實與余暗符可喜余又謂六合亦當有橫合卯辰合寅巳合丑午合未子合申亥合酉戌合也寅巳合丑午合而艮丙居間與辛相叅申亥合未子合而坤壬居間與乙相叅此豈非橫合有義耶術者云此名六害堪輿家之所忌其果然否


碧骨堤 

磻溪柳先生馨逺曰湖南若修築黄登碧骨訥堤則蘆嶺以下無凶歉矣三者之中碧骨其最大也始扵新羅訖觧王二十一年始築髙麗增修長六萬八百餘尺周七萬七千餘步有五渠皆跨水溉田九千八百四十結及仁宗有疾聼巫言遣內侍决之我朝雖重修終不能復今已廢棄仁宗可謂不知天命矣土穀者民命之所繫因其末疾棄生靈之大利天其保佑㢤噫


公險碑 

尹瓘之開邉使林彦記事于英州廳壁云東至于海西北介于盖馬南接長㝎二州二州卽㝎平䓁地也金宗瑞䟽云初以鐡嶺為關後以雙城為界雙城今之永興而古之和州也髙麗徳宗時命柳韶置北境關防起自義州歴泰川雲山熈川孟山以抵耀徳静邉和州耀静和皆永興地尹之經畧南抵者此也越三年以九城還女真則自咸以外皆棄之復退守永興舊界林彦之記先咸次英次䧺次吉次福次公儉而史云尹築冝州通泰平戎三城與咸英䧺吉福公儉為北界九城冝者今徳源在咸之南而舊無城故與通平同築公儉則舊有城故不在新築之列而通平二城必在最邉而與公儉舊城相近為其所綂故言公儉而不及二城也勝覧云尹以慶源為公儉鎭廵內防禦所謂廵內則公儉之更有外界可知也此文有詳略也史云立碑扵公儉鎭為界今先春碑在江外七百里人遂疑其立碑處為舊城基其實不然當時女真奔逃江外無人則乗虚深入刻石紀事如燕然勒銘固也凡公儉所領二城及威靈所覃孰非公儉之界耶以是知城在慶源碑在先春也勝覧以利城端川為福州以史文及尹記之次考之當在吉州之外恐是明川以外之地英䧺二州旣屬吉州之內則福豈可又厠扵其間耶吾聞明川富寕㑹寕皆當賊要衝則福州通泰平戎三城不外扵此矣鄭汝逸云尹之所拓不外扵吉州亦似有理


遼界始末 

檀箕之際疆埸無所考至句麗并有全遼之地東窮扵海西抵長嶺與遼為界新羅之末為渤海所綂地方五千里歴年數百及契丹滅渤海而國號曰遼遼衰而金興金者黒水靺鞨所謂生女真是也徐熈之對蕭遜寕曰信使之不通為生女真所㨿然則黒水者已来㨿鴨江之路矣厥後金之蒲鮮萬奴㨿遼東稱天王國號大真史稱東真帝者是也及元入主中國則又并有全遼矣元興我北道州郡没扵元元之并有長嶺又可知淸本興扵興京在長嶺之西矣幅員最廣無所不包云此遼界之始末


七十二候 

今之暦中七十二候本扵汲冡周書時訓觧其為候各應扵時政得失民俗醇醨然物性人事不可得以符驗惟其可明者若干曰風不觧凍號令不行魚不上氷甲冑私蔵草木不萠動果蔬不熟玄鳥不至婦人不▣不始電君無威震反舌有聲佞人在側大雨不時行國無恩澤玄鳥不歸室家離㪚雷不收聲諸侯滛佚鴻鴈不来小民不服菊無黄華土不稼穡虹不蔵婦不專一夫餘不盡錄


測天 

天大約有三百六十度在地面二百五十里而差一度則地圍大約九萬里矣徑一而圍三則地徑三萬里而従地心至面一萬五千里矣圓中開方則方面為二萬一千二百一十二里有竒半之為一萬六百六里有竒此従地心至方面之數而従方面至地面四千三百九十三里有餘矣假使以赤道為中髙北極為地平則赤道為上下直線北極為南北橫線也假使立表扵北極之下測赤道之影而得幾分則是従地心退一萬五千里而得影幾分假使表漸退而影漸逺毎一萬五千里而影添幾分至影與表齊處知表距地心逺近則是為赤道距地心逺近也除地心一萬五千里則為赤道距人逺近也然此非人之所到不可為也天従赤道至北極大約九十度今燕京之地北極出地四十度又北逺一千二百五十里則北極出地四十五度此當赤道與北極之間是為地角人在此角以天為上則赤道在中髙之南四十五度北極在中髙之北四十五度矣平置橫板以水相准為地平中立一表表與板之間左右皆立八尺斜表而去其中表則是右表與赤道直線相直左表與北極橫線相直也以右表為表左表為地平測赤道之影得幾分則是距赤道直線為一萬六百六里有竒而得影幾分従此推之毎一萬六百六里有竒而得影幾分至影與表齊處知表距赤道直線逺近則是為赤道髙下除內方面距地面四千三百九十三里有竒則得人距赤道逺近矣所測者星文也星文者天也倍人距赤道逺近加地厚三萬里則是天之徑也又三倍之則是天之圍也測日亦然春秋分日在赤道則用此術測之可得日天徑圍逺近月在赤道時用此測之可得月天徑圍逺近也旣曉此理則不湏如此人在地上各以其所在處為地角橫線右距中髙四十五度者為上下直線立斜表如右術無所不得又不湏如此將測七政以其物為上下直線立表随其分數而低昻之可以毫釐不差矣但無璣衡之具無以驗其實也既知其逺近則其大小可推以知也凡其徑一圍三故距中心一尺則圍加六尺以人目為中心隻眼看物距眼一尺物廣一尺則為六分圍之一也距眼十尺則一尺之廣可以蔽十尺之物也天有三百六十度距眼千里則圍六千里以三百六十除之一度之廣十六里有竒距眼二千里則圍一萬二千里以三百六十除之一度之廣三十三里有竒月輪之廣大約一度則叅以月輪天之圍可以知之矣日輪之廣大約一度有半則周天不過二百四十科矣距眼千里而圍六千里日輪之廣為二十五里距眼二千里而圍一萬二千里則日輪之廣為五十里叅以日輪天之圍可以知之矣余不閑扵步天其两曜大小及天腹中髙未有凖驗其理則分明如此識明者因此而實測無不得矣


鬱陵島 

鬱陵島在東海中一名于山國逺可七八百里自江陵三陟䓁地登髙望之三峯縹緲隱見新羅智證王十二年其人恃强不服何瑟羅州軍主異師두001夫以木獅威服何瑟羅卽今江陵也髙麗初来獻方物毅宗十一年遣金柔立徃審羽陵島従山頂東行至海一萬餘步西行一萬三千餘步南行萬五千步北行八千步有村落基址七所有石佛鐡鍾石塔地多岩石不可居然則是時已成空地矣本朝逋民多入居太宗世宗時皆徃搜盡俘還之芝峯類說云欝陵島壬辰後被倭焚掠無復人烟近聞倭占㨿礒竹島或謂礒竹即欝陵也倭以漁氓安龍福犯越事来争以芝峰類說及禮曹回荅有貴界竹島之語為證朝廷遣武臣張漢相徃審之南北七十里東西六十里木有冬栢紫檀側栢黄蘖槐椵桑榆無桃李松橡禽獸有烏鵲猫䑕水族有嘉支魚穴居巖磧無鱗有尾魚身四足而後足甚短陸不能善走水行如飛聲如嬰兒脂可以燃燈云扵是朝廷費辭徃復彌縫乃止余謂此事非難判當時胡不曰欝陵之服屬新羅自智證王始時即貴邦繼體之六年未知威徳逺被史乗特書有可以考見者耶至扵髙麗或獻方物或空其地史不絶書今千有餘年今者何故突然惹此争端即無論羽陵礒竹之何指鬱陵之屬我邦則百分明白而其旁近島嶼亦不過鬱陵之屬島與貴邦絶逺其乗隙占㨿所冝羞吝而不合誇言者也設或中間為貴邦冐奪两國約和誠信之後悉冝還其舊田之不暇况未曾著在貴邦之版籍也耶既在我界則我氓之漁獵徃来理固宜然何與扵貴邦如是則彼雖巧黠將無復容其喙矣安龍福者東莱府戰船櫓軍也出入倭舘善倭語我肅廟十九年癸酉夏漂泊鬱陵島倭船七艘先到時倭已惹争島之端龍福與倭辨詰倭怒執以歸拘五浪島龍福謂其島主曰鬱陵芋山本屬朝鮮朝鮮近而日本逺何故拘執我不歸島主送諸伯耆州伯耆島主待以賔禮賚銀許多辭不受島主問汝欲何為龍福又言其故曰禁止侵擾以厚交隣是吾願也島主許之稟于江戶成契劵與之遂遣還行到長椅島島主黨馬島奪其劵送之馬島馬島主囚之聞于江戶江戶復為書契令勿侵两島且令護送馬島主復奪其書契囚五十日押送東莱倭舘又留之四十日送之東莱府龍福悉訴之府使不以聞以犯越刑之二年乙亥夏龍福憤鬱不已誘販僧五人及掉工四人復至鬱陵我國三商船先泊漁採斫竹有倭船適至龍福令諸人縛執諸人懼不従倭云我䓁漁採松島偶至此卽去龍福曰松島本我芋山島明日追至芋山島倭舉帆走龍福追之漂泊于玉岐島轉至伯耆州島主欵迎龍福自稱欝陵搜捕將乗轎入與島主抗禮言前後事甚詳且云我國歲輸米一石必十五斗綿布一匹三十五尺紙一卷二十張馬島偷損謂米石七斗布匹二十尺截紙為三卷吾將欲直逹于關伯두002治欺誑之罪同行有稍觧文字者製䟽示島主馬島主父聞之乞憐扵伯耆州事遂已慰諭送還曰争地事悉如汝言有不如約者當重罰之秋八月還泊襄陽方伯狀聞拿致龍福䓁于京諸人納供如一朝議以犯越挑釁將斬之惟領敦寕尹趾完曰龍福雖有罪馬島従前欺詐者徒以我國不得專通江戶故耳今知别有他路勢必恐怯今誅龍福非計也領中樞南九萬曰馬島之欺詐非龍福無以畢露其罪之有無姑置争島事不可不因此機㑹明辨痛斥之書問馬島曰朝廷將别遣使直探其虚實云爾則馬島必大恐服罪然後龍福事徐議其輕重未晩此上䇿也不然使莱府送書島中先陳龍福擅自呈文之罪次陳本島假稱竹島奪取公文之失待其囬荅而龍福㫁罪之意决不可及扵書中此中䇿也至若不問馬島奸欺之狀而先殺龍福以快其心彼必以此藉口侮我脅我將何以堪之此下䇿也於是朝廷用中䇿島主果自服歸罪扵前島主不復徃来欝陵朝廷乃減龍福死配去云愚按安龍福直是英䧺儔匹以一卒之賤出萬死之計為國家抗强敵折奸萠息累世之争復一州之土比諸傅介子陳湯其事尤難非傑然者不能也朝廷不惟不之賞前刑後配摧陥之不暇哀哉欝陵縦云土薄馬島亦土無數尺而為倭所窟宅歴世為患一或見奪是增一馬島也方来之禍何可勝言以此論之龍福非特一世之功也歟古今稱張循王花園老卒為人豪然其所辦不過大賈販殖之間其扵國家計䇿未必優焉若龍福者當危難之際㧞之行伍借之翼角得行其志則所就豈止於此
[난-001]師 : 斯
[난-002]伯 : 白


三韓 

箕凖奪馬韓地而王則箕氏之前有韓矣辰與秦音同春秋傳辰嬴是其證也辰韓之為秦誠信矣未知韓之名何従而有哉張良之狙擊東見滄海君說者謂滄海即濊國以今江陵當之然漢武時濊君南閭內附遼東以其地為倉海郡不應一小邑為郡則其地必迆南及逺也六國之中韓最近秦故避秦之事韓必先動史云卽墨大夫說齊王建曰三晉大夫不便秦在阿甄之間者百數可以為證良韓人欲報秦必東走海外見倉海君其人又拚死袖椎祈有一售非素與心迹同者能然乎不然良何由逆知千萬里外有此䓁人而亟走疾取如囊中物也無論倉海之何地要是與中土絶逺良之徃還非航海不能其必先泊我邦西海之濵而倉海即其地也意者當時我邦南北分域以帶水為界帶水者今之漢江也今黄海平安两道為三朝鮮之地漢水以外始無綂率中國只稱倉海而韓之避秦者来㨿故自號曰韓也此良所以與圖報秦也漢郊祀志谷永說上曰始皇初并天下遣徐福韓終之屬多齎童男女入海求神仙因逃不還然則福外有終終必韓之後裔而與良同仇者也其弁辰亦必従後至而秦人故名辰也此雖無考可以意度舊韓既為箕氏所逐後馬辰两國之間别有弁韓亦稱弁辰馬者以金馬得名則見逐而徙者宜别有其號而韓之名必不改意者弁韓是也弁者或是因當時地名未可知而别扵馬韓臣屬扵馬韓歟


合葬 

記曰合葬非古也自周公以来未之有改也然則非殷禮也子曰衛人之祔也離之魯人之祔也合之善夫周公制此禮而孔子善之必有合扵天理人情者矣朱子葬韋齋扵五夫里後改葬于上梅里寂歴山葬祝碩人扵建陽後山天湖之陽命其谷曰寒泉即居憂處两墓相距百里而逺也已不用周孔之制矣余謂死者神氣飄蕩無所不至何必合葬然後可乎然詩曰穀則異室死則同穴生時情願固在相随恐亦不忍違也朱子所行㝎有事與勢之不便故也朱子扵長子之䘮以隂陽說殯扵墳庵至明春始葬劉夫人之䘮遍求宅兆于逺近為南軒所䂓亦捨他不得也古人物土必筮以决之人謀既盡訪諸神明地之吉凶又有察其形而可㫁者烏得以忽之避忌之道容有其理如官多祿少之類可見或身命與地理有冝不冝妥靈之道不必皆遵古而然耶不敢臆揣


風吹蘿帶形 

朱子塋墓在建陽嘉禾里龍居後塘九頓峯下風吹蘿帶形八世孫朱湛記云蔡元㝎遷葬云不但與實記不合蔡先朱子亾又無遷兆事其誕妄如此此盖朱子甞與蔡預有卜㝎也盖與祝碩人墓稍近也


西關 

國之西關山峻野曠風氣悍勁稟賦磊落自是人物之地東方肇基之鄕入聖朝自松京以外比諸殷頑棄而不用殆四百年即無論其慷慨嗟怨煞有遺慮矣不涉扵脂韋従宦故武力勝而文學剷恒習扵疢疾供役故操心危而慮患深國家苟至變難擇用其人則術智之能必有大過人矣今之號士大夫之鄕者嶺南為最湖西南次之故壬辰之燹義兵之興自嶺南始國亦頼之西北寥寥西有曹好益謫客也北有鄭文孚評事也土人則無一箇奮袂起者有執王子大臣投虜者民情大可見矣猶不為大奸慝者天兵朝暮將發威聲震驚也或世運不幸駕御迷方則跋扈稱亂必自此始矣揚䧺曰御得其道則天下狙詐咸作使御失其道則天下狙詐咸作敵今之御之之道謂之得則未也當平時棄才如泥沙及綱紀紐觧之後奸䧺惡少彍矢礪刅誰得以禁諸昔人有言甑有麥飯床有故絮雖儀秦說之不能使為盗西關之多盜盖逼扵偷生也朝士之出宰必貴鹿阪之外為其多得財貨也貨非天降聚歛得便也民安得不趨扵不善乎今計莫如擢其俊乂漸染文明使邉裔之地為士大夫之鄕稍復三朝鮮之舊俗禁絶銀錢㪚利取息之風樁㝎什一之賦無得科泒橫歛使民各安其堵則不特盜熄扵今日亦將頼力扵異日矣


雲漢 

觀象之說備矣渾天星文五緯四餘無不與人事感應獨雲漢頓闕其理何也意者古有而今失也其形橫截半天起扵東北止扵西南首艮而尾坤此豈無所當而然㢤㨿渾天圖上下周圍如環上天下地互相符應故分野之理只合就其所見而言也棫樸云倬彼雲漢為章于天周王壽考遐不作人継之云勉勉我王綱紀四方詳其取比在天為章在王為綱渾天星文屬乎雲漢之為章四方列侯屬乎文王之綱紀也所謂追琢其章金玉其相文王之徳所以為勉勉綱紀而两章字相帖也然則雲漢者即星氣所聚而渾天之綱紀也智者察之其首尾明暗之間豈無可占者乎何謂雲漢意者以雲為占也雲者氣也晴明之夜察其異氣之形色知人事之符應也何以明之大雅雲漢之首章云倬彼雲漢昭囘于天此憫旱之詩也㨿洛書東北陽方生數居之一居北歴東而止扵東南左旋也西南隂方成數居之六居西北歴西而止扵南右旋也其形一二三在下四五六在中七八九在上為三摺圖隂陽不交造化不成故二與八相易二居西南間坤位也八居東北間艮位也如此然後二七三八以類相従理之必然也此洪範之所由作也何以明之洪範二直五事八直庶徴艮坤之位也五事之用曰肅乂哲謀聖庶徴之應亦曰肅乂哲謀聖此夏后氏之意箕子之傳于武王者也九疇之中惟此二者上下呼喚若合符莭豈不是人事之感通于天而天之所以鑑臨于人也其在文王卦位亦可以驗矣河圖之數一六居北二七居南三八居東四九居西推為方圖則六居東北七居西南八居東南九居西北四生數不動四成數各退一位也天一生水地二生火天三生木地四生金為坎离震兊之卦隂陽不交萬物不成故東北之六與西南之七相易九老陽為乾而六老隂為坤七少陽為艮八少隂為巽也何以明之文王之坤彖云西南得朋東北䘮朋乾坎震為陽之朋巽離兌為隂之朋坤之自東北移居西南可知也蹇之彖云利西南不利東北坎水也艮止也感通扵西南則雨觧而利艮止扵東北則蹇難而不利也觧之彖但云利西南而象云雷雨作觧震坎夾艮不繫扵艮止而感通扵西南所以雷雨作也此皆東北之卦而必舉西南豈非上下感通而為恒暘時雨之應耶此橫說竪說皆合庶幾灼見聖人之心而為萬化之源也不然何故憫旱祈天而必號首艮尾坤之雲漢乎其故何也肅之扵時雨乂之扵時暘哲之扵時燠謀之扵時寒聖之扵時風所謂休徴也反是則咎徴狂而不肅則恒雨僣而不乂則恒暘豫而不哲則恒燠急而不謀則恒寒蒙而不聖則恒風雲漢處其間為感召之路脉故為此詩者因僭而恒暘號而訴之也舉一而可包其餘也小旻云或聖或否或哲或謀或肅或乂此分明是洪範之說上文所謂先民者箕子也大猶者休咎之徴也其理則同但與旱暘不侔故不及扵雲漢漢者水也凡山野之間水必橫徑在天亦同雲漢者水氣之滙故於旱必號即箕不揚斗不挹之類也此大論也古未有發者余既著扵詩釋恐或泯而不傳重掇而書之


限民名田 

限民名田始扵董仲舒西京之末孔光何武奏行之田不過三十頃期盡三年犯者没入官時丁傅用事董賢隆貴遂寢之元時鄭介夫者上井田論三十頃周民三十夫之田為太過三年之期太迫宜以十頃為制期以五年其有十頃之外者聼令分析或與兄弟子姪姻黨犯者没入官賣與貧民以其價一半輸官一半給田主然田多則力强力强則敗法雖欲賣與貧民彼威行扵閭里誰敢買之况兄弟子姪皆其親屬名為分與而隂主其利何以察識彼數子者深探弊源不得已而為此說其不得行㝎矣噫國家之惠優扵三代而豪覇之虐甚扵亾秦此天下之不復治也余甞為均田論亦涉稽緩期以乆逺而後方效其間必有沮謀者其不行均也然人或守而不渝則必益之道也别有說不贅


恠風暴雨 
 
抱川即一峽裡小邑距京不過百里壬申之歲大雨水山崩野漲余所親識士子渰死者四人餘不知其幾人隣縣皆不然此不過蛟蜃恠物蔵在泓坎之中時起而怒闘也凡恠風迅雷暴雨皆是異物之作挐而其動必在夏秋之候若因時氣順行何至扵作恠耶聖人處此雖夜必興衣服冠而坐非為敬天異氣橫决非常可防故不堪安寢也凡風雨興滅不過距地不逺天何甞有是㢤


造命 

有天命有星命有造命天命者氣數之長短淸濁厚薄是也長者壽而短者殀淸者賢而濁者愚厚者貴而薄者賤也星命者七曜四餘及星斗經緯錯綜互相乗除吉凶生焉後世推命之術是也雖徃徃有中然有大數存焉不過一曲之損益何足信取乎造命者時勢所値人力叅焉李長源所謂君相造命是也若專言天命則善不可賞而惡不可罰也不獨君相為然士庶亦然如勤力事育知幾避凶之類皆足以移易禍福嘿觀衰末之世此路多占分數如貴賤一段可見今東俗品别族類奴隷下賤百世而無榮逹卿相之家騃頑者彚進噫惜㢤


轅田 

秦廢井田開阡陌朱子引决裂阡陌之語謂破壊井地之證然㨿王莽傳諸書阡陌分明是秦所剙開之法也余謂箕子東而畫井扵平壤秦末避秦者至嶺南立田制扵慶州雖歲乆漫滅遺迹可見今慶州邑中之田勿論大小長短東西南北悉皆方直而無橫斜意者其人必以秦法施之也按漢書地理志商君制轅田開阡陌轅田者直田也周禮輈人云惟轅直且無撓也古者物必以車為式故曰轅田其文極分明盖秦即周西都舊地畫井之始也地有山川墳衍術道終不可一一如制而以鄭渠之類推之亦必有水田則必扵平野而後可行其欹斜傾側之地必有防礙其扵飬穀富民則不便故不計大小長短東西南北而因地勢决裂為阡陌惟趨便利也此義無可疑者天子失官學在四夷豈虚語㢤與平壤四區之制其理沕合李叅議衡祥之為宰病其乆而侵奪悉令復之方伯聞之以為迂黜之俗子之野而不古如此别有說不贅


暦元 

宋中興天文志坎正北方也北極不扵坎乾而扵艮丑以艮萬物之所成終而成始也作暦者逆推而上之以至扵數千百載必得日月合璧五星聮珠扵建牛之次然後用之為暦元其時日在牽牛歲在甲寅也愚謂北極居所而不動南北東西■因此定方豈有偏扵艮丑之理五星遲疾或多不循常度雖曰有小輪常驗之或逆行或守而不動遲速無常而史傳所書或云縦橫無常或環繞鉤已何由推逆而知其為聮珠耶歲星十二歲一周天故曰十二歲為一紀吾友安百順云以十二歲驗之大不合余不曾親驗其果然否牽牛實在丑分而艮又在丑末因丑而轉以艮為證似涉傅㑹萬物之成終成始恐以寅正言也七政者天道之本然三正者人事之財成日月五星之始起何待扵牽牛之丑也其未至扵丑此物何居都未可曉天地之始末豈可以數千百載妄測耶一元十二萬九千六百歲亦但以一箇始終言之又不知更有若此始終者幾何在也日月五星亦一物也物之始萠必起扵坎如冬至之子半也當是時合璧聮珠必在扵坎中自是推移轉換則其在丑在寅即次苐事今之暦元乃其一始終而非七政之始生也余素不習此學故臆揣為說


五方神 

太昊炎帝少昊顓頊黄帝五方之神號㐲羲神農金天髙陽軒轅即帝王之稱其王也各按五方之治故合以言之也漢魏尚之言曰東方之神太昊乗震執䂓司春南方之神炎帝乗離執衡司夏西方之神少昊乗兌執矩司秋北方之神顓頊乗坎執權司冬中央之神黄帝乗坤艮執繩司土漢初天子法服各有其時中謁者趙堯舉春李舜舉夏兒湯舉秋貢禹舉冬四人各職一時大謁者襄章奏制可此史之闕文也五方之神乃靑龍朱雀白乕玄武黄龍是已四方各有七宿而黄龍即指軒轅也一名黄螾並四方七宿而為五獸者也木有圓形金有㝎質故屬䂓矩火氣常上水質常下故屬權衡衡無權則必揭權無衡則必墜互依相成也土居中四直凖扵東西而直凖扵南北而直坤彖所謂敬而直內是也何謂法服深衣袂圎象䂓抱方象矩負直象繩下齊平衡象權衡衣象四時裳象十二月䂓矩在衣權衡在裳而繩直通貫貴賤之通服也


撫彗星 

九歌云孔盖兮翠旍登九天兮撫彗星註撫掃除也彗妖星也以掃除訓撫不櫬劉向新序齊有彗星齊侯使祝禳之晏子曰無益也天之有彗以除穢也君無穢徳又何禳焉若徳之穢禳之何益原之意謂以彗掃除穢徳文公偶考不及此


月中㣲黒 

日陽月隂故日屬天月屬地地者水土之聚也月行應潮潮乃地之消息故其理宜然以此推究月形亦必與大地相侔地之形土髙則為山土深則為海月亦有如此者故其明處水氣之聚也其中微黒處土氣之聚也及受日之光水氣明而土氣暗也說者謂此山河之影朱子註天問亦従之殆未必然


天問天對 

屈子天問柳子厚對之猶未若莊周之竒辯䧺深也其天運曰天其運乎地其處乎日月其争扵所乎孰主張是孰綱維是孰居無事推以行是意者其有機緘而不得已耶意者其運轉而不能自止耶雲者為雨乎雨者為雲乎孰隆施是孰居無事滛樂而勸是風起北方一西一東有上彷徨孰嘘吸是孰居無事而披拂是其意盖曰人謂天運而地静安知天不動而地囘轉耶天其形至大其行至疾一日之間疑若不能旋復比如乗舟泛海不覺舟囘而只見岸旋故地若一日右轉一周則人居大地一面随地而東只見天行而不覺地斡也日月麗天人謂日疾而月遲安知非二者皆右轉月反疾而日反遲耶静者動之本惟静然後可以管其動而主張綱維之也未有以動制動而能不差者也其居無事而推行之者誰耶機緘屬乎静不已屬乎動天地日月之行有不能自止也雲與雨相湏其雲氣融結以釀雨耶其雨意發施而成雲耶是皆兆眹扵静妙發扵動氣盛泛溢而為雲為雨雲雨者乃造化滛樂之迹也以今之所覩東西風常多北風常少然風者大塊之嘘吸也北者氣之所自則意者窮北之地常多北風故曰蓬蓬然起扵北海也風或東西或扶揺直上風不能自風必有披拂以出之者其機安在子厚小子其能洞柝而無滯耶一則曰無事二則曰無事老子所謂谷神是也此别有說不贅


塋壙中變異 

塋壙中徃徃有飜棺者有偷屍者變異不窮皆謂風氣所為或問地上安一物烈風未必能吹動何故地中如此堅厚却吹得動朱子曰想得在地中藴蓄欲發其力威猛及出平地則其氣渙㪚矣政和縣有人葬其親時聞壙中響聲家業漸替子孫貧窮遂發視之見棺木一邉擊觸皆損壊云云愚竊思之此必魔氣之所為也魔亦風氣聚成者所以能幻化如此今人家或有鬼變深室複牕之内能従隙中出入人物何以異是古傳方士禹步吹氣龍即浮出十餘丈更吹輒縮至數寸掇取入壺之旱處發之入潭又禹步吹之復長十餘丈湏臾雨至役鬼之術固有縮大為小之理翻棺偷屍推此可見若但曰風力之猛則凡凹缺受風草枯土崩處何限不以此皆有翻偷之患則其為鬼弄明矣凡世間駭恠非常者莫非此物所為而人自不覺耳


水根木幹 

麗僧道詵玉龍記云我國起扵白頭終扵智異水根木幹之地以靑為身以黒為母故色尚青黒忠烈王元年太史局言東方屬木色當尚靑而國俗尚白此木制扵金之象也請禁白衣従之後恭愍六年司天監于必興上言以黒為父母以靑為身順土則昌逆土則灾請文武百官黒衣靑笠僧服黒巾女服黒羅又扵諸山栽松栢茂宻凡器用鍮銅瓦器以順風土従之愚謂箕子殷人尚白殷制也箕與微䓁耳微既白馬則箕何獨不然千載之下舊俗不變可姱不可惡也李敏求和監軍黄孫茂詩云衣冠尚效殷人白草木遥連岱畝靑大為監軍所許云


歲差 

書朞三百章集註論歲差云天道平運而舒日月内轉而縮此似未明夫歲之寒暑只係扵日軌之南北非係扵天星也其差極微雖以昏中為驗而其實天自天歲自歲故所以有差也平運内轉恐無緊要也又如璣衡註人名洛下黄閎姓黄者也錢樂之即樂之雙名也此皆可攷者也


木氷 

劉向五行傳云木氷隂氣脅木先寒得雨而成余見梨柿䓁果品表裡凍洛淪在冷水中氷便透出皮殼上如甲可以驗矣故曰木介與霧鬆之類不同


天半出地 

地在天中其厚三萬里自最心以上亦萬五千里也然而天半出地上何也地形圓故人在圓毬上只見毬半面天亦露半面以上也若然人在萬五千里之上疑若低視四際而正是平看何也逺而望之下者似髙故四際之天亦同然也今廣野逺眺四邉皆髙臨洋眺浪水宗接天可以驗矣


泛海陸行 

地在天内上下不分面背無别而泛海者自東而西易自西而東難此因潮自東来也陸行亦然亦因天左旋故大氣帶動也此則明者自知之聞西洋人泛海陸行自北而南易自南而北難此恐北為上南為下故爾


星土坼開圖 

六片方星圖出自西國意思妙絶中土人所未及然六片之内亦各中凸如車盖平鋪為圖則心縮而旁濶故又坼開上下兩頭為十二片皆腹濶而兩頭纖扵是長短之度咸得真形也中土人不曾見南極故但知天河首艮尾坤圍如佩玦而開一面孰知夫繞南而復北如環之無少缺哉㩀此推極其理當然水火不交萬物不遂河者水也日者火也天地之間非此則造化不成易所謂水火不相射是也黄道者日道也天河者水道也赤道居中為天腹而日道夏北冬南各如半弧合而觀之形如兩弧一弦循環不窮也其北也始扵春分降婁之次極扵夏至鶉首之次終扵秋分壽星之次其南也始扵秋分壽星之次極於冬至星紀之次終扵春分降婁之次也天河者與之交貫春北秋南其北也始扵夏至鶉首之次極扵春分降婁之次終扵秋分壽星之次也亦如兩弧之一弦皆以赤道為弦黄道在内距極各六十四度天河在外距極各二十二度其交在冬夏二至以理推之日在天日退一度十二月而周復則其行也自西而東也河雖若不動其氣必運意者自東而西乎河自鶉首分為二道何也鶉首火之始盛水為分布而自降婁以後氣殺而復合亦其宜也今海水圍繞大地亦如環然中濶處當中國至極北則漸狹可以相勘為驗也


漢都 

麗祖遺教車嶺以南公州江外山形水勢并趨背逆公州江即錦江也自湖南徳裕山来逆流而繞出公州之北入扵錦江也鷄龍山亦徳裕之脉歴任實之馬耳山囘龍顧祖作公字㨾云然則錦江堪輿家所謂反弓水不獨背逆於松漢兩都鷄龍之新都亦不與關涉國初迢두001上人無學廵視以為不便漕棄之而其實辦局狹小力量不逺自此以下湖南山水圮走無情矣漢水發源扵五㙜山歴四郡逆流與昭陽江下流合扵斗尾繞三角而西入海今漢南諸山之脉自俗離来流峙皆逆朝于京師京師之山脉與南迆大斡分枝扵鐡嶺而其南枝歴金剛五㙜至大小白而囘轉扵漢南傅海而止復飛霞過脉為江都羅星胷寬腹大鎻鑰縝宻不遺餘力真所謂萬歲帝王之居術家所謂五徳丘豈非天設乎哉
[난-001]迢 : 自超


談天 

談天家見扵書註者三盖天朱子雖不取而及渾盖之書出而知盖是渾之半䂓主北極而言無復可疑所謂宣夜以意推之主赤道而言四時晝夜皆均無長短之差周地上下九萬里間此晝則彼夜此夜則彼晝逓相嬗變而遍宣不留也爾雅疏云有六段宣夜者殷代之制而郗萠虞喜䓁因而立論也昕天者吳時姚信說昕讀如軒此亦意推日軌出入赤道南北日照為昕日軌北而人在赤道之北者晝長夜短人在赤道之南者晝反短夜反長日軌南而人在赤道之北者晝短夜長人在赤道之南者晝反長夜反短也穹天者虞氏所說此亦意推渾盖出扵周髀統體一圓說穹天者以中土言中土在北極赤道之間中髙距極五十四度其法不外扵今中國之暦術也安天者亦可意推凡天地之間最疾者莫如銃丸地周九萬里而銃丸之疾經七日有竒然後當復也天之周比地周不知幾千百倍則疑若不能一日而一環也故或疑天實不動而地右旋一日一周如人在舟中舟或旋囘而但覺四面地轉不復知身轉也余毎謂其說雖有理乾大象云天行健此非可信耶劉誠意觀象玩占又有方天四天方天者王充所論則必見扵論衡恐如方星圖分上下四方為六片如是然後星度濶狹審察方明也四天者祆湖寓言不過就方天中去上下二片如圎瓠之四裂也合八家各執所見並存而互明未為不可


天随地轉 

朱子曰安知天運扵外而地不随之而轉耶其意若曰天一日一轉地随而轉不及天一度也若然人在地上或倒或橫而自不覺也此又出周髀蟻磨之外也按西暦星辰天之圍五億有萬里中暦則云天之一度應地二千九百三十二里兩說未知孰是而一日之間恐難周復故云爾或疑天常不動而地轉扵内此安天之說所以起然地居天心而不墜下因天之運也故曰天行健又若天與地俱轉地亦墜下矣莊子天運之說朱子亟許却與西暦永静不動天之論合然永静却依扵何處


兩南水勢 

觀其山水知風氣之聚㪚山勢回抱水安得㪚流乎我國山脉自白頭迆西迆南至頭流為全羅慶尚兩道之界水自黄池南注為洛東江沿東海有山隔海頭流之支又東走衆水一一合流至金海東莱之間而入海故其風聲氣習萃聚不渙古俗猶存名賢軰出為一國之最而大小白之下安禮之間為堂奥他日邦家有事終必頼之也全羅一道之水其無䓁以東之水皆東入海以西之水皆南入海全州以西之水皆西入海其徳裕以北之水皆北流合扵錦江比如㪚髮四下不成局面此所以材徳罕出士大夫不可為依歸不但背逆扵車嶺以北也


河源北流  

爾雅河出崑崙云者非也始扵崑崙之西北東南流繞出其東又北流稍西轉折入扵中國其勢三面繞山如玦中間兩岸至狹狐可躍過意是㐲流者是也水由地底行而其露出處不過如此耳其始淸漸濁即地底沙澱所渾湍急不㝎故耳然則自中國以西則南髙北下至中國北髙南下中國之比河源髙低之别可見星宿海在雲南西北千五百里之近而水不南入海又不東注折入扵中國則其必有大山迆亘崑崙之南地勢髙使水趨北而迆南然則雲南之西與崑崙為水口捍門禹貢云黒水入南海者非也


干支 

隂陽家必排列十干十二支為方位此義肇自文王周公蠱彖文王之所繫巽五周公之所繫而曰先甲後甲先庚後庚先後甲辛與丁故曰終則有始先後庚乙두001與癸故曰無初有終甲為初癸為終也詳在易經疾書

[난-001]乙 : 恐丁


天之南北 

按觀象書北辰當丑艮艮為成始成終也何以知極之為丑艮以日影也日影由黄道黄道交貫赤道半入其内半出其外赤道者従北極推知則與黄道之極處不同天運則依舊依扵北極而與黄道之極處不同故為冬夏長短之晷也南針指午丙間則北指壬子之間磁石得地之精氣則地形亦恐以壬子為正北絪緼交感之理可見 



星湖先生僿說卷之四
 
 萬物門 


居蔡 

子曰臧武두001仲居蔡說者引食貨志謂元龜為蔡按家語子問㓒雕憑曰子事臧文仲武仲孺子容此三大夫孰賢對曰臧氏有守龜焉名曰蔡文仲三年而為一兆武仲三年而為二兆孺子容三年而為三兆註云龜出于蔡故即地而為名也以文勢觀之蔡若是元龜之名則不應如此說其或臧氏所居者特名為蔡而後世因之耶左傳昭公二十五年臧㑹竊其僂句以卜曰僂句不余欺然則蔡又有僂句之名也且其為僣只係乎山梲藻莭非蔡之謂也若但以蔡而已則臧氏三世孰非為僣而獨舉武仲耶說者以天子之元龜故孔子言之抑恐未然
[난-001]武 : 文


番椒 

盛京通志秦椒長扵棗而上銳生靑熟紅又一種結椒向上名天椒余試向上者實多而辛不及也倭人稱番椒我國稱倭椒氣味酷烈最宜扵野人蔬菜膓我國只記其従倭地来故曰倭椒近見倭人詠番椒詩云一種聞従秦地来酡容不待酷霜催何人縛就猩毛茟未許尖頭著麝煤然則其本自秦中入倭者然唐詩畫譜中備載草木亦謂南番椒或疑是産扵番禺者


髙山螺蜯 

朱子論一箇大闔闢云甞見髙山有螺蜯殼或生石中此石即舊日之土螺蜯即水中之物下者却變為髙柔者却變為剛此事思之至深有可驗者愚按鴻荒之際人物銷盡誠如朱子所論彼螺蜯獨能兀然存耶今有一粒沙一塊石是豈皆與天地並生者耶意者石者水土之氣凝成此物故方凝之際螺蜯之雜在其間無足恠者其在髙山則亦必别有此物生扵山上者而與海螺異矣今軍中所吹螺殼必得之山中云則物性之異何可盡窮耶雖未知的是何物而若以為曾在海中者變而至此則决知其不然


白鴈 

蘇武白鴈事特漢使紿匈奴耳既審其無有而後人猶承用作傳信古事况事之雜出傳記而無所考信者何可謂一一皆可従耶其必曰白鴈者亦必以白鴈是窮北之所有故耶鴈之随陽遷徙亦當有逺近之别故海邉有最大一種盛夏常留不去可以驗矣其白者未曾見有此余十數年前行至內浦遍野皆白鴈詢之居民云一二年間始有之意者氣候徃来之有不同而然故記異焉


青鳥 

漢武故事七月七日上扵承華殿齋忽有一靑鳥従西方来集殿前上問東方朔朔曰此西王毋欲来也按文獻通考軒渠國在西方其國多九色鳥靑口綠頸紫翼紅膺紺頂丹足碧身緗背玄尾亦名九尾鳥亦名錦鳯其靑多紅少謂之繡鸞常従弱水西来或云是西王毋之禽也盖西王毋西極之國而靑鳥即其土産也國在崑崙之墟禹貢崑崙在西戎即叙之列其王有時来朝無足恠者禽鳥得氣之先随氣逺至亦或冝然爾雅曰孤竹北戶西王毋日下謂之四荒今按孤竹日下距中國皆非甚逺西王之在崑崙之東亦可推知意者今之西邉羗戎之地即其故墟也其云毋者恐是王之名如宛王毋寡之類後人臆之謂女子尤可笑因架虚増益做出荒恠之說則非矣而謂之本無其國未必準信


陸若漢 

壬辰之後陳慰使鄭斗源赴燕遇西洋人陸若漢者年九十七精神秀發飄飄若神仙中人云来時滅紅夷毛夷之梗者到廣東進紅夷炮天子嘉之待以賔師送扵登州並力恢復遼東亦以大炮授斗源使啓知于國王又授治暦緣起一卷天問畧一卷逺鏡說一卷職方外紀一卷西洋貢獻神威大鏡䟽一卷及千里鏡自鳴鍾鳥銃藥筒䓁物逺鏡者百里外能看望敵陣細微可察鳥銃不用火繩而石火自發其放丸比我國二放之間可放四五丸紅夷炮丸大如斗可及八十里云云盖若漢者利瑪竇同時来者其所贈皆不可泯者余所得見天問職方數種書其餘無存


蚉母 
 
陳蔵器云嶺南有䖟母草塞北有蚉母樹江東有蚊母鳥三物異類而同功也余見草木之生蛾䖝非他皆是草木病朽生䖝䖝化為蛾無足恠也腐草為螢陳麥生蛾驗之良然今種麻之家經時不刈則枝莭生蚊遂不堪用故俗人謂麻為蚊巢亦此意耳爾雅鷏蟁母鳥名也吐出蚊故名此亦理或有之今牛馬胃中有䖝化為蜂其名為穴皮而出鳥之吐蚉何以異是


鵠 

鵠有二義所謂刻鵠不成尚類鶩鶩鴨也二者雖有大小之别要必相近按字書云野鵝大于鴈似人家蒼鵝謂之鴐鵝又謂天鵝鵠之别名也今行道之間徃徃遇之形似鵝有絶大者乃所謂鵠也又按劉表與袁譚書瞻望鵠立註云佇企之狀字書云鸛有二種似鵠巢樹者謂之白鸛又鶴國畏海鵠云云此以鶴為鵠也我國鶴與天鵝之外别無所謂鵠者而麗史有獻鵠之事意者是獻鶴歟


漫畫㫪鋤 

鵜鶘之屬有信天緣者終日凝立不易其處俟魚過取之可以喻人之食廉有漫畫者以嘴畫水求魚無一息之停可以喻人之饞貪貌類而性絶不同漫畫者與鷺相類嘴長而其端團結人謂駕犂駕犂者俗稱耕地之名也以其狀似耕地故云也如鷺鶿涉淺水好自低昻狀似㫪似鋤故名㫪鋤為的對可入詩料


金猫 

宋咸淳中合州貢桃花犬常馴擾御榻前太宗不豫犬不食及上仙犬號呼涕泗以至瘦瘠章聖即位左右引令前導鳴吠徘徊意若不忍章聖令諭以奉陵即揺尾飲食如故詔造大銕籠施素䄄置鹵簿中行路見者隕涕後斃葬扵熈陵之側當時士大夫為作桃花犬詩以歌詠稱羙之我肅宗大王甞扵宮中育一金猫及賔天猫亦不食而斃埋之明陵道傍夫犬馬戀主従古有說猫者性至狠雖閱年擾狎而一朝違離則便成野性如金猫事比桃花犬尤異


警枕 

司馬温公圓木為警枕覺則起讀書温公有所本錢鏐在軍中未甞安寢圎木作枕名警枕錢鏐亦有所本少儀云茵席枕几穎杖鄭玄云穎警枕也䟽云穎是穎發之義故為警枕盖古有此制而後人遵用耳


黝紫赤紫 

今燕市有牧丹色即大小黝紫之類也古無此也宋仁宗時有染工自南方来以山礬葉燒灰染紫以為黝獻之人無不愛之時謂竒衺之服遂嚴為之禁南渡以後貴賤皆衣反以赤紫為御愛紫無敢以為衫袍者今之赤紫則染以紫草而國人謂之紫地終不知黝紫之染用何物既稱牧丹則疑亦以牧丹花葉燒灰染者耳按名臣錄英宗之䘮歐公扵衰絰下服紫地皀花緊絲袍以入臨紫地之稱古亦有之


柶圖 

柶圖說者不知誰氏之作以為外圎象天内方象地居中者為樞星旁列者為二十八宿其行馬也起扵北歴東入中復出扵北者為冬至之日軌起扵北歴東入中復歴西而周扵北者為春分之日軌起扵北歴東歴南歴西周扵北者為夏至之日軌起扵北歴東歴南始入中出扵北者為秋分之日軌也馬必四者象四時也其柶以兩圎木判而為四如竹环狀或覆或反象隂陽也其擲地也或三覆一反或二覆二反或一覆三反或四反或四覆四木者地數也五數者天數也两人為偶賽而擲之髙農勝者山田熟也汚農勝者海田熟也必扵歲時而為戯者所以卜豊歉也愚按柶本匕名儀禮有角柶木柶為吉凶之異用今以四木為骰兒故借以為稱意者髙麗之遺俗所謂髙農汚農者不知何指或者其行馬之有别如碁之有白黒因以為名耶文多未明故略檃栝而錄之如此畢竟雜技之類君子不必為也董越朝鮮賦家不許蔵博具自註碁局雙陸之類民間子弟皆不許習盖當時習尚有然者也余命兒曹雖柶戯之淺末断不到手以為子孫遺戒安百順云柶圖說宣廟時松京人金文豹所作也


倒心梅 

梅花有倒心之名花皆倒垂曽未之見盖絶品也杜詩云江邉一樹垂垂發朝夕催人自白頭疑即指此退溪陶山訪梅一絶云一花纔背尚堪猜胡奈垂垂盡倒開頼是我従花下看昻頭一一見心来自註云重葉也重葉而倒心又是竒品此可以補范至두001能梅譜
[난-001]至 : 致


蠶綿具 

余見三才圖㑹蠶桑之類其器械巧宻功力倍省甚有可觀又其名號殊别有不可不知者故畧採錄蠶箔者盛蠶之器盛之各箱層架列置也蠶簇者作繭之器也形如細牕槅又加두001斜槅甚宻蠶老則取以松薪上于簇使一孔一蠶也軖車者繰絲之車也繰扵盆中直上扵車絲益光潤也按字彚檕音計繘耑木也紏線以小椎繫絲耑墜而轉機形如擊鍾椎今俗為銕筳上鉤下椎取繭之蠁生蛾出及雙두002者練成纊手轉抽縷名紏筳也絲籰者掉絲之器也今上元少兒紙鳶之戯必以此器也或作緧或作也攪車者今木綿去核者是也其軸末曲柄謂之掉拐既去其核弓以彈起卷以薥黍梢莖者謂之捲筳也其紡車之鐡筳随弦轉動者謂之筟繀轉之以足左手握其綿筒續扵筟繀上右手牽以抽絲左手均撚多者並抽三繀俱成緊縷也我國紡車即文益漸之舅鄭天益所剙也一車一繀右掉左抽囘轉捷疾比中國之器功必増倍亦巧制也
[난-001]加 : 如
[난-002] : 蛹


南草 

南草之盛行自光海末年始也世傳南海洋中有湛巴國此草所従来故俗稱湛巴云有問扵太湖先生曰今之南草益乎曰痰在喉咯不出則益氣逆而涎潮則益食不消而妨卧則益上焦停飲而吐酸則益隆冬禦寒則益曰益而無害乎曰害尤甚內害精神外害耳目髮得之而白面得而蒼齒得之而凋肉得之而削令人能老余謂害尤有甚焉者臭惡不得齋戒而交神一也耗財二也世間固患多事人無上下老少終歲終日役役不得休三也若移此心力為學則必至扵大賢為文則成章治産則致富矣易曰上六冥升利于不息之貞


土異 

㝎山地有土脉出厓谷間居民取以為食米麵一斗和土五升合成餅云人有携以示之者色白類茯苓極有津液嚼之㣲有土氣然可為食物者也考之通考唐垂拱三年武威郡石化為麵貧乏者取以給食又唐貞元宋元豐中皆有此異麗史新羅武烈王四年北巖崩碎為米食之如陳倉米皆石所化石既如此土之有可食無足恠者矣


果下馬 

子羙詩細馬時鳴金腰褭佳人屢出董嬌饒按西域烏秅國出小步馬孟康曰種小能步也師古曰小細也細步言其能蹀足即今所謂百步千蹄두001者也彼云細馬恐是指小步者也又濊國出果下馬漢時恒獻之髙三尺行扵果樹下所謂濊國即我東之地也北使之来必先擇細而善步者以歸謂之納馬聞彼中用為婦女之乗故貴之其例盖自古然矣子羙所稱亦只是逰女矝誇之事則細馬之為果下尤可證又按字書腰褭神馬日行千里然婹㜵亦細弱貌則雖日行千里而其為細弱則信矣字書又云犤果下小牛當并考
[난-001]蹄 : 跡


鷂子過新羅 

蘇子瞻詩坐覺一念逾新羅註引禪伯語云鷂子過新羅盖言其猛疾如渡海之鷂鶻也余聞今西道海邉康翎䓁縣秋後鷹隼自中國蔽天飛渡投入山原翅力不衰者為上材或有力盡而墮水死者如此者遇舟楫經過集舷投人不復忌避所謂死不擇隂也古人亦必見羣鷹之東飛有是喻也土風物態古今同然


松煤 

我東松墨品劣不可用以其取煤無術也余考墨經立窰髙丈餘其竈寬腹小口覆以五斗甕又盖以五甕大小為差穴底相乗亦視大小為差毎層泥塗惟宻約甕中煤厚住火鷄羽掃取之或為五品或為二品不取最先一器盖烟逺益輕細不雜粗灰或五甕各取中分為二以逺者為良也此法最善余見木燒則為燼燼燒則成灰煤者脂燒為燼者也脂燼亦燒乆成灰湏及未成灰取之煤之着器為焔所焫則與木灰一般耳燃松則木之成灰者與脂燼並随炎上而騰焉所以難用其實木之灰脂之燼所由成不同也然煤輕而灰重故逺則灰㝎而煤精五甕分取以此故也盖取千歲松根質厚而脂多者細析而分焫之不使炎上之氣太猛則必灰㝎而煤獨騰矣甕不疊將煤随烟㪚烟比煤又輕歴五甕則煤亦㝎而烟獨洩矣甕湏澁若滑澤則煤又不著矣竈口不宜當頂當頂則灰随㷔上矣盖油煤色黒古法各取其半方為佳品國人智拙取煤無術必和灰作墨曰松墨品劣可笑中國之用盡松煤耳

八寶 

世傳八寶多繡畫扵器物亦不知其何物說郛有其名今記之唐開元中李氏者嫁于賀若氏夫卒為尼號曰真如流離椘州安冝縣肅宗元年真如為神人召徃投以八寶俾獻于朝以消沴氣真如乃獻之有玄黄天符者長八尺濶三寸形如笏上圓下方近圓有孔黄玉也色比蒸栗澤若凝脂可以辟人間兵之氣有玉鷄者毛文悉備白玉色王者以孝理天下則見有穀璧者亦白玉也徑五六寸其文粟粒自生非雕鐫之迹王者寶之則五穀豊稔有如意寶珠者大如鷄夘而圎正光色極瑩置室中明如滿月有紅靺鞨者大如巨粟赤爛若朱櫻眎之若不可觸而觸之甚堅不可破有琅玕珠者形如環四分缺一徑可五六寸許有玉印者大如半手其文如鹿陥之印中着物則形見有皇后採桑鉤二枚各長五寸其細如箸屈之似金似銀又似銅有雷公石二枚形如斧長可四寸濶二寸無孔膩如靑玉諸寶置之日中則光氣連天既進肅宗已被疾召代宗曰汝自椘王為太子今天賜寶于椘州天祚汝也宜保之代宗受賜即日改年寶應既監國賜真如號保和改縣寶應自是兵革消息海內小康亦其應也盖為辟沴戻之氣故繡畫多用也


靉靆 

靉靆者俗所謂眼鏡也字書謂出扵西洋然西洋利瑪竇以萬暦九年辛巳始至余考張寕遼邸記聞云向在京時甞扵胡豅寓所見其父宗伯公所得宣廟賜物如錢大者二形色絶似雲母以金相為輪郭而衍之為柄紐制其末合則為一歧則為二老人目昏不辨細字張此物于雙目字明盖此物自宣宗時已入于中土矣西洋雖遼絶而西極天竺諸國與中華通物貨乆矣天竺距西洋不逺其勢必將傳至中土矣居家必備云出西域滿利國


珮袋 

玉珮之製舊無紗袋嘉靖中世宗升殿尚寶司卿謝敏行捧寶玉佩飄颻偶與上珮相句連不能行自是詔中外官俱製珮袋以防句結獨太常寺官以駿奔郊廟取鏘鏘聲不袋如故今之珮袋盖従此始云然古制有葱珩黝珩玉非染青染黒者則必袋之謂也更詳之


裘 

裘者毛衣之名周禮司裘掌為大裘以供王祀天之服周以十一月郊猶是服裘之時而下云中秋獻良裘季秋獻功裘㨿月令孟冬天子始裘豈有秋而服裘之理此必先時而獻者也玉藻云惟君有黼裘黒與白謂之黼故註云以黒羊皮雜狐白為黼文黼者斧形為文是也毛衣而用此為文恐無此理也孔子緇衣羔裘黄衣狐裘素衣麑裘以衣為重以裘繫之則恐非以裘為上服之稱且裘上必有襲衣如欲著十二章之文何必毛衣而後可乎文獻通考引程氏演繁露云裘即如今之道服也斜領交裾與今長背子略同其異者背子開胯裘則縫合两腋也然裘两裾交相掩擁而道服两裾垂也然則道服者後幅缺開而裘有掩擁者也槩與我東儒生上服道袍者相類亦似非毛衣之稱也李白酬殷明佐粉圖山水五雲裘歌云五色粉圖安足珎云云若此者断非御冬之毛衣裘若是毛衣之名則安可以粉圖之意者五雲裘者即古之黼裘之類唐時尚有遺俗歟然夏葛冬裘之類分明是毛衣之名其或古有裘制而或以毛為之故後世轉為毛衣之稱耶


秘色磁器 

袖中錦云髙麗秘色為天下苐一然我國磁器長扵㓗白至扵繪畫却不能此云者即指白者也今之內貢司饔院磁器極佳徃年北使至國稱道不休然忠烈王十五年元中書省牒求靑砂甕盆甁或者古有而今不能耶或因日本通貨而然耶是未可知陸龜蒙越器詩云九秋風露越窰開奪得千峰翠色来好向中霄盛沆瀣共嵇中㪚闘遺杯此宋人所謂秘色磁器也說者謂吳越王時臣庶不得用之故謂之秘色即越州所貢也見扵徐慥漫笑錄今世此器亦多畫作翎毛草木山岳䖝獸靑艶絶竒即回回靑所畫他彩皆不成王元羙云或石靑畫之余家舊有數件乃先人外家自闕內傳来祖妣甚寶重之丙子之亂蔵護得全余猶及見之然比今世士大夫間尋常器什猶覺品下矣今之時無貴賤家家畜之殆與瓦陶無别以此卜世之奢儉


指南針 
 
術家㝎方位或主正針或主縫針二者皆似有㨿要之㫁之以天上日影則縫針為近之矣正針者只従南針南針出磁石較之日影則指午丙間此為地之正南耶金性畏火不敢指正午耶大抵地居天內天轉扵外氣團扵內状如瓜瓣故土脉石脊必自北而南則得其正氣者成磁石也針之指南其理即然然較諸日影其北直壬子南直午丙則不可誣也論者或以為針得地氣占地方位宜従南針然泰西熊三㧞簡平儀說云羅經自有正針處身甞經歴大浪山去中國西南五萬里過此以西針鋒漸向西過此以東針鋒漸向東各随道里具有分數至中國則泊于丙午之間矣其所以然自有别論云云㨿此針鋒所指亦随地不同又將安所準則哉針鋒所指距地東西雖有此異而大槩南北則必同大浪山在中國西南五萬里若以直線橫度之不過二萬有餘里従大浪山東至二萬有餘里而針至午丙之間西至二萬有餘里而針至午丁之間則合四萬有餘里而針易一方矣従此而益東益西必無指丙指丁之理其將自午丙間而復西自午丁間而復東必更有直指正午如大浪山者在東洋也然則周地九萬里而惟两處為縫要當以針鋒與日影合者為正耳彼云别有論恨不得見其詳說以意臆之地毬雖圓必有隂陽判界之縫合處今圓瓜在地四周皆同然亦必上為陽下為隂而縫在乎两傍也従两傍判開為二片看則惟判開處勢直其餘瓣理莫不微斜其中間圍濶處益甚而二縫正相反其西縫上片自半以北漸左自半以南漸右下片自半以北漸右自半以南漸左㑹于蒂其東縫反是磁針者得地之氣者也必將随處不同大浪山意者地之西縫也不獨大浪也従此直走二極必將同然矣中圍者如天之赤道中國在赤道之北而即東西二縫之間乃上片之最中也自大浪漸東至中國而止午丙間自此至東洋復漸向午過東縫處至下片之最中處止午丁之間迹雖未遍必將如是而已也術家有六合之說子與丑寅與亥卯與戌辰與酉巳與申午與未十二支而六合也此以子與丑午與未之間為縫也其義本扵周禮按大司樂奏黄鍾歌大呂以祀天神則子丑之合也奏太簇歌應鍾以祭地示則寅亥之合也奏姑洗歌南呂以祀四望則辰酉之合也奏蕤賔歌凾鍾以祭山川則午未之合也奏夷則歌小呂以享先妣則巳申之合也奏無射歌夾鍾以享先祖則卯戌之合也以日影為㫁則針直亥子巳午之間以針鋒為断則天縫在子丑午未之間以此知古人方位以針為㫁也


幅巾 

按通志器服略幅巾後漢末王公名士以幅巾為雅時有妖賊以黄為巾號黄巾賊後周武帝因裁幅巾為四角唐因之愚按此恐是皀紗幞髮之制而為幞頭之源也如今温公之制只云两角與此恐不同東晉之制有葛巾形如帢而橫著之為尊卑共服此温公之所述者歟然此類其制略同今俗綴其㡇不動則断不是詳在幅巾考


睩聽 

小雅哀今之人胡為虺蜴虺惡性之物也蜴乃草中蛇醫不能咬人與虺並稱何也意者蜥蜴之屬甚衆蝘蜓守宮蛤蚧蝎虎石龍是也其必蜴中更有極毒可以比虺者存乎按字林云睩聽如蜥蜴居樹上齧人與蘇頌所言千歲蝮相似小雅之說不過此類之謂矣


昆䖝可食 
 
昆䖝之屬可食者多內則云爵鷃蜩范蜩蟬也范蜂也淮南子云燿蟬者要두001在明其火釣魚者務在芳其餌盖有明火取蟬之術而為備饌故也又有蝸醢蚳醢蝸是蝸牛蚳是蚍蜉子也周禮饋食之豆蜃蚳蝝蝝是蝗子也蚳乃蟻穴中夘如白粟者是也此物微小而難聚然詩云鸛鳴于垤舊說鸛欲候蟻出而食之故鳴于垤盖北方蟻有絶大者為鸛所食故朱子引此證折旋蟻封之語然則蟻子亦可取而為食矣爾雅云蝝蝮蜪註蝗子未有翅者蝗螽也螽大小不一長角修股善跳躍有靑黒斑數色即今草中飛䖝我國南州人去翅足炙以為需味甚佳云然字書又云羣飛食苗我國雖食苗葉而不為災是為異耳字書又云蜚蠊負蠜之類皆可食
[난-001]要 : 務


正鵠 

射有正鵠鄭氏云鵠者取名扵鳱鵠鳱鵠小鳥而難中按字書鳱與鴈同鵠又非小鳥也一說鵠鳥之大者有力飛逺故取其難中余謂凡射鳥者必舉鴈鵠為其取以有用也射所以習藝故必以所常取者為的也正註云鳥名齊魯之間名題肩為正按字書題肩作鶗鵳鷂也正同鴊齊人謂之擊征月令所謂征鳥厲疾是也小于鷹飛疾難中然不應以两物為的正乃均正之義置在侯之正中上下左右均也


酒器譜 

說文云一升曰爵二升曰觚三升曰觶四升曰角五升曰㪚爵盡也足也觚寡也飲當寡少觶適也飲當自適角觸也不能自適觸罪過也㪚訕也飲不能自莭為人所謗訕也緫名曰爵其實曰觴觴者餉也觥亦五升所以罰不敬觥廓也所以著明之貌君子有過廓然明著非所以餉不得名觴也古之一升準我國今時二合强五升恰為一升有餘也考工記勺一升爵二升觚三升與此不同詩云我姑酌彼兕觥則又非罰也盖觥爵之大者故罰當用此耳㿿音啞酒盃古作疋通作雅三雅之名盖由此也琖與盞同小盃夏曰琖殷曰斝周曰爵斝玉爵也受六升也斗受十升詩曰酌以大斗匏瓠屬詩云酌之用匏禮器云五獻之尊門外缶門內壺君尊瓦甒此以小為貴也鄭註壺大一石甒五斗缶大小未聞也壺頸修七寸腹修五寸徑修一寸半容斗五升甒中寬下直上銳平底小爾雅缶四斛也甁酒器詩云甁之罄矣惟罍之耻罍本作櫑龜目酒尊刻木作雲雷之象施不窮也郭璞云罍形似壺大者受一斛罌受三升七合温酒器也巵圎器有屈巵之屬甕瓦器之大者彝宗廟盛鬯與酒之器大小不一彝緫名也小宗伯有六彝之名卣中尊尊有三品上曰彝中曰卣下曰罍郭璞曰卣不大不小在彝罍之間爾雅䟽彝受五斗卣受三斗罍受一斗榼亦酒器左傳行人執榼承飲瓻亦酒器大者一石小者五斗借書一瓻還書一瓻是也其他大白常滿江螺木癭胡盧鴟夷棜禁坫豐舟槃杓鎗之屬不可盡述今合之為酒器譜


秧馬 

東坡作秧馬引云昔我逰武昌見農夫皆騎秧馬以榆棗為腹欲其滑以楸梧為背欲其輕腹如小舟昻其首尾背如覆瓦以便两髀雀躍扵泥中繫束藁其首以縛秧日行千畦較之傴僂而作者勞佚相絶余思之秧馬雖似便好終不若徒行之捷易意者中國治田有術泥深没膝運行頗艱故作此器以濟之耶治田既如此深滑宜其收穀倍常也我東事皆魯莽治田之泥僅能及踝夫農者即王政之本而術之空踈如此甚可歎也史云禹乗四載泥行乗橇觧者曰橇形如箕㰅行泥上豈秧馬之類乎


豹直 

詩家指御史多用豹直字玉藻云大夫齊車鹿幦豹犆鄭註幦覆苓두001也犆讀如直道而行之直謂緣也盖大夫之車䄙飾如此按漢雜事云大駕屬車八十一乗尚書御史乗之最後一車懸豹尾薛綜註云侍御史載之盖犆既讀為直則豹犆者只是今豹直而已後之懸豹尾者即古豹犆之遺制而御史所乗之車然也後人傅㑹之曰御史倍두002直二十五日號曰伏豹謂入而不出也
[난-001]苓 : 笭
[난-002]倍 : 陪


?石 

子曰不曰堅乎磨而不磷不曰白乎?而不緇?者礬石也山海經云女牀山其隂多?石郭註秦人名羽?一名羽澤淮南子所謂以?染緇則黒扵?以藍染靑則靑扵藍者是也


刀茟 

漢書蕭曹皆起秦刀茟吏刀茟之制見扵文獻通考云制金若刀匕也盖古者用簡牒則人皆以刀茟自随而削書詩云豈不懐歸畏此簡書在三代時固已有削書矣自秦抵漢亦復用之然在秦時蒙恬已甞造茟而至漢尚言刀茟疑其時未能全革猶有存者耳愚謂不曰刀而曰刀茟則時已有茟而以刀代茟者也削書與毫墨有别難扵竄改故為官府之所用耶或云古時竹簡去汗用㓒作字㓒凝濁不能成畫故㓒盡復續其形似科斗若然則比刀茟尤難其用也或者古時兼有两法官府用刀茟書史用㓒書而後世因之耶


千里蓴羹 

世說陸機詣王武子前有羊酪指示陸曰卿吳中何以敵此陸曰千里蓴羹但未下塩豉耳老杜泛房公西湖詩云豉化蓴絲熟刀鳴鱠縷飛註引嚴有翼藝苑雌黄蓴羹得塩豉尤羙字書云麥麵米豆皆可罨黄加塩曝之成醬能制食物毒此今之所謂豆醬而古之所謂豉也與醫局淡豆豉差别梅聖俞詩剰將塩豉煑紫蓴又紫豉煑蓴香味全山谷塩豉欲催蓴菜熟是也千里湖名也子羙詩又云我戀岷下芋君思千里蓴以岷下對千里為湖名可知酉陽雜爼酒食品味亦有千里蓴機之意千里之蓴羹可敵羊酪又只是未下塩豉若更下塩豉豈不反勝乎云爾也緗素雜記未作末而去但字謂末下亦地名張矩山詩一出修門道重甞末下蓴然一本分明有但字或者後人以義之難曉而去之也然蓴之羙在扵爽凉用五味子水和蜂蜜先㵸蓴絲同灌為食則甘酸淸快恰是仙味無敵者也陸機張翰諸公智猶未及當輸一籌耳按彭淵材五恨其苐三曰蓴菜性冷羹非冷味必將調和得宜比古尤勝


螝類 

顔氏家訓引韓非子曰䖝有螝者一身两口争食相齕遂相殺也後見古今字譜두001此即古之虺字按天問云䧺虺九首未見有两口相殺之證然則螝必有一物耳山海經亶爰山有獸状如貍而有髦名曰類自為牝牡莊子天運云類自為雌䧺故風化郭璞䝺類之為獸一軆兼二近取諸身用不假器窈窕是佩不知妬忌天地間無物不有彼螝與類可謂的對矣
[난-001]譜 : 詁


金根車 

人皆知韓昶金銀車之為可笑又不知根車之為物可乎東坡題三笑圖云三人皆笑後三小童莫測所謂亦大笑世稱侏儒看塲人笑亦笑問之曰長者豈欺我㢤此何異是根車出自緯書孝經援神契曰徳至山陵則山出根車根車者應載飬萬物也禮緯斗威儀亦曰山車垂句두001山車者自然之車也不揉治而自圓曲也盖不待人制作而自出扵山其根字取飬物之義耳後人只取飬物之義而以金為之則為金根車也
[난-001]句 : 鉤


左纛 

史記紀信黄屋左纛纛音導沈約宋書云加犛牛尾大如斗置左騑馬軛上所謂左纛也按纛本軍中大皁旗名以皁繒為之似蚩尤首軍發則祭纛也左纛者本作左翿蔡邕獨㫁凡乗輿車皆羽盖黄屋左翿左翿者以旄牛尾為之大如斗在左騑馬頭上纛與左翿非一物也字書乃合之謂左翿是軍發祭以白馬者失之矣盖其制出扵羽葆羽葆亦曰纛周禮大䘮鄕師執纛御柩鄭註羽葆幢也秦漢天子之車黄屋左纛意者執纛者當以右手右手則又必湏居左然後御柩便也其始也合聚五彩羽為幢謂之羽葆或因乗車前導之制飾扵馬軛者歟文獻通考旄牛出冉狵國無角一名犝牛肉重千斤毛可為毦字書旄與犛同足四莭腹下及肘皆赤毛長尺餘尾為車纛繫騑馬軛上亂馬目不令相視其說又不同當考


蟹 

浦海多蟹余所見者有十種與呂亢十二種辨及蟹譜本草圖經字義䓁書校勘或物形随地有别或察識有得失也螃蟹者入藥味佳二螯八跪處處皆有蝤蛑者以陶隱居螯強闘虎之說觀之恐是海中大蟹色赤匡有角刺即俗名巖子者也撥掉子者後足濶薄如棹蕩水浮行俗名串蟹以匡有两角如串也竭朴者大扵蟚螖殼黒斑有文章螯正赤常以大螯障日小螯取食恐是俗名籠蟹也以其匡橢似籠也雌者两螯俱小耳蟚螖者亦謂彭越今俗名彭蟹也沙狗者似彭螖壤沙為穴見人則屈折易道今有俗稱葛蟹者匡匾而長有毛而屈折易道難獲恐是此物也倚望者大如彭螖常東西顧睨舉两螯以足起望今有俗名黄通者正是此物而端午之夜必簇擁海草上土人謂之戯秋千明火取之無數但比彭螖差大耳蘆乕者似蜞螯正赤不可食今有俗名賊蟹者匡有小斑文彭蜞者大扵螖小扵常蟹同彭越而差大有毛耕穴田畒中即蔡道明誤食幾死者此也俗名馬通蟹有毒又有俗名栗蟹者如彭螖匡匾有毛螯足尖端微赤不見扵呂亢十二種內彼所謂擁劒望潮石蜠蜂江之類訪之漁戶皆不識


耽羅果品 

耽羅志載果品竒異數種一是燕覆子即木通别種實大如木瓜味濃今之木通實比木瓜懸小而本草云如小木瓜意者此最為真而世所用特劣品耳沿海諸邑亦有之云二是五味子深黒大如蘡薁味又濃甘土人以充盃盤之用乾之滋潤異常三是靑橘秋冬極酸不可食經冬至二三月酸味稍减至五六月舊實爛黄新實靑嫰同在一枝味甘如和蜜釅醋至七月則實中之核化為水而味仍甘歴八九月至冬實還靑核更成味酸與新實無異方始酸人賤而不食之盖果品之異常無過扵此今本草中皆不載此或土風各異耶彼或有漏耶意者醫家靑皮即此物之皮矣


扶揺羊角 

莊周云大鵬搏扶揺羊角而上者九萬里尋常不解其義一日行道上遇旋颷迅急而覺得也囘風四面来集盤旋以直上至半空其形直立揺揺如羊角狀遂因此為解曰搏者與物旋繞也扶之為言直立也不扶則橫倒故言扶則直立可知如醉人之扶則立不扶則倒旋風之捲上直立而揺揺故曰扶揺而羊角又以其形言也春陽李氏時善曰勁風之旋當晝則自左旋而向右向夕則自前降而歸後當夜則自右轉而復左將晁則自後升而趣前余未之詳驗其果然否風必四面而至故為之旋盖地之吸氣也


古錢 

文獻通考云髙麗行錢有三韓通寶海東通寶海東重寶而其俗不便也昔余曽王考之遷葬扵金川也壙土中得三韓通寶海東通寶两錢或篆或隷其文可識云通考所錄可謂不爽矣又或民間田野中多得朝鮮通寶皆銅鑄要是三朝鮮時所行也又今俗筮占必用開元通寶我國盖多有也新唐書食貨志髙祖武徳四年置監扵洛并幽營䓁州鑄開元通寶徑八分重二銖四絫積十錢重一两又不知此錢何従而流布扵海外若是其多至今不滅也意者當時天下皆許置錢坊而我國亦得自鑄成耳葉水心曰開元為輕重之中漫衍天下至今猶多有之盖中土亦多也今時所行常平通寶者五錢當一两則扵開元通寶實倍之以開元通寶較扵三才圖㑹圖式則大小適均而稱扵今秤則十錢為一两弱舊物流傳其勢或然又或今錢一文當二十分而錢坊所鑄日减亦不滿二十分則古今同然也然則今錢大約倍扵開元而為四銖八絫扵五銖錢不滿二絫矣三才圖㑹云海東三錢徑九分重三銖六絫即大扵開元而比今錢差小者耳又云開元大錢亦文曰開元通寶徑寸二分重十二銖六絫夫二十四銖為一两則其重為半两有竒也比武徳所鑄者絶大不侔而非我國所得者矣


澄泥硯 

歐陽公硯譜云今人澄泥作瓦薶土中乆用為硯皆發墨優于石升庵集云絳縣澄泥硯縫絹袋置汾水中踰年而取則泥沙之細者已入袋矣陶以為硯水不涸意者澄泥者如今水飛之意雖非汾水絹袋十過水飛為熟泥待稍乾更和水埏埴如是復五六過然後陶以為瓦其必成羙材矣彼銅雀瓦硯亦豈縫絹所取耶必經埏埴之熟而入土之乆耳


黦醭 

韋莊詞云涙霑紅袖黦按爾雅翼七月採紅藍花染色鮮明耐乆不黦黦敗黒色也所謂雨霑衣皆黦是也杜牧詩一嶺桃花紅錦黦然則不全是黒色矣柳子厚梅雨詩素衣今盡化非為洛陽塵方回註云謂醭也此以醭為敗赤色然字書云醭酒上白也又酢生白醭此謂酒漿敗酸上生白衣也又字書音梅濕氣著衣物生斑洙也黴亦作黣物中乆雨靑黒也盖梅雨之時衣皆敗色或白或靑或赤或黒咸謂之黦又謂之醭故古人用字多有不同而黦既従黒以為黯色者為是


畫像坳突 

近世使燕者市西洋畫掛在堂上始閉一眼以隻睛注視乆而殿角宮垣皆突起如真形有嘿究者曰此畫工之妙也其逺近長短分數分明故隻眼力迷現化如此也盖中國之未始有也今觀利瑪竇所撰幾何原本序云其術有目視以逺近正邪髙下之差照物狀可畫立圓立方之度數于平版之上可逺測物度及真形畫小使目視大畫近使目視逺畫圓使目視球畫像有坳突畫室屋有明闇也然則此畫即其坳突一端耳又不知視大視逺䓁之為何術耳


伽倻琴 

新羅真興王時伽倻國王嘉悉法唐樂部筝而制十二絃琴以象十二月其樂師于勤知國將亂携樂器投新羅名其琴曰伽倻琴李奎報曰伽倻琴盖古秦筝之類但欠一絃耳按急就章註筝瑟類本十二絃今則十三絃盖秦俗所造故謂之秦筝秦俗薄惡有父子争瑟者各入其半當時名為筝瑟本二十五絃則其十二或十三等是半扵瑟而筝之名未變也然則伽倻琴者與秦筝何别李之不考如此又按武帝本紀泰帝使素女鼓五十絃瑟而悲帝禁不止故破其瑟為二十五絃泰帝者黄帝也然則瑟従五十絃半之為二十五絃又半之為筝而筝與伽倻琴初無異義也然李義山詩錦瑟無端五十絃則古瑟亦未甞亾也但易稱錦瑟以别之


繭紙 

古傳王羲之用蠶繭紙䑕鬚茟書蘭亭詩序余考宋趙希鵠洞天淸錄云髙麗紙者以綿繭造成色白如綾堅韌如帛發墨可愛此中國所無亦竒品也綿繭即蠶繭也蘭亭帖所書者或指此物也在今繭紙自日本来余得之試茟真絶佳殆我國不能造成也意者希鵠所見是日本来者也


䑕鬚茟 

大王以䑕鬚茟寫蘭亭而衛夫人茟陣圖却以兎毫為上品两者皆柔而欠硬䑕鬚則雖若剛韌其末甚尖纖尖纖則必柔亦不能獨自造成必以黄䑕毛為心䑕鬚為飾然後為佳不然不堪用余曽試之黄䑕之心尚存而外褁䑕鬚已秃反不若純用黄䑕者也古人多言柔毫或者古今異尚而然耶又或崇山絶仞中霜兎其剛過扵黄䑕故李衛取之耶蘇氏䑕鬚茟詩云揷架刀槊健以此言之古人亦取剛矣


雨䖝 

頃年國中嘩傳有䖝自天雨下凡食物中無不混入魚腥肌肉間多得之白而細長若白鬃然四方皆然殆不可審别是年多輪行毒疾人謂中毒而然也此事之有無未可知而要亦有此理在按髙麗髙宗三十三年五月雨毒䖝其䖝身褁細網剖之如斫白毛随飲食入人腹中或咂人肌膚輒死時號食人䖝試以諸藥不死塗以葱汁則便死此冝記取


箕仙 

謝肇淛五雜爼有箕仙之說盖鬼有一種名箕仙能與人通語言著靈恠亦或賦詩土人有招仙送仙之術有書社學子學招而不觧送其鬼遂留不去云云余考東坡志林云過廣州訪崇道大師何徳順有神仙降扵其室自言女仙賦詩立成或以其託扵箕帚如世所謂紫姑神者又天篆記云江淮間俗尚鬼歲正月必衣服箕帚為紫姑神然則其說之傳来盖亦乆矣今世人家鬼變甚多或猝急驚㪚現其本相則必是箒杵䓁陳舊之物意者風氣所聚初無形像必湏襯得人氣多者如箕箒之物然後方能作恠故曰箕仙也然我國之鬼物作恠者俗謂之獨脚皆自稱姓金古今無不然不知異域亦然否意者彼不過風氣所聚源扵巽木木性畏金故鬼亦壓勝而然者耶


牛聽 

古云牛聽以鼻驗之果然牛雖有耳其中全塞無隙竅可通則聽不以耳者明矣齒既外形而為角則聲反下通于鼻亦無足恠鼻者氣竅也人或病鼽嚔者鼻塞而氣激則氣與耳通氣通則聲或有可通之理亦甞驗之牛之齕草似若鼻嗅然者是未可曉


雹 

誰昔外郡雨雹狀啓以聞有文士某讀雹音包莫不傳笑太湖公曰諸君以為如何曰讀作入聲者非耶公曰讀包無害因㨿古為證聞者恱服余後考說文雹従雨包聲即諧聲也包音固是大戴禮云陽之專氣為雹두001隂之專氣為霰霰두002雹者一氣之化也謂之專氣則有包畜之意故本作包音此指其物也至其洒擊殺物則轉聲為蒲角㘦與骲颮之類同音指其事也今世言雹必指其災則入聲讀為是
[난-001]雹 : 霰
[난-002]霰霰 : 雹霰


蛣蜣 

字書云蛣蜣轉糞丸雌䧺相與還掘地納丸覆之去不數日丸自動又一二日有蜣螂自中出飛去余甞驗之殆非也其始也衆䖝共在糞穢中䖝多而糞少則噉之盡不然則分而取之两䖝轉一丸雜亂無别莫非偶相値者非其雌䧺也其蔵扵沙土中即將貯以待食如烏鵲得食必宻蔵扵草樹間俄而抇之何以異哉人見其䖝自沙土中出謂丸變所成恐無是理余曾為詩云庭有苓通聖得尋後推前拒苦駸駸偶然相値求同利未必雙䖝本一心盖目擊而認也又有一可笑虫之轉丸輒有一䖝随行旁睨為待蔵暗偷計近則㐲逺則宻覘相失則飛走尋求情狀可惡一日與兒軰閑步戯成一絶云微䖝轉糞輕蘇合二介辛勤只一丸共向泥沙蔵欲宻寕知别有待甘餐又有一種形稍大者獨自運丸本草不載人又云破腹則有白條如絲者貼之毒瘡能穴膚而入痛難忍俄而條化為水而毒亦消驗之果然此又可異也


鵜鶘 

余行海岸見一大鳥浮在陂澤色白形如鵝厥大倍之俗名豐徳鳥獵者以銃丸中之遂獲焉余就以察之嘴長而不尖下唇只有周郭下連垂胡空寬無物洞及膆臆可容水一大椀內有沙䖝咬食皮肉即生長扵胡中者而鳥亦無奈何也意者鵜鶘之類是也


馬明鳥 

今俗見物細長者必曰馬明之尾始不知何謂有人見小雀如燕其尾長扵身十倍問扵土人則謂此馬明鳥也盖山野之間徃徃有之而我偶未之見也如爾雅諸書中皆不見有此偶閱胡曰従十竹齋畫譜有之不著其名但有詩云最不禁風雨堪同梔子花何愁毛羽濕飛不到天涯盖中國亦有此物


讒鼎 

韓非說林齊伐魯索讒鼎以其鴈徃齊人曰鴈也魯人曰真也鴈贗也讒鼎者不知何物按唐類函晉讒鼎銘曰昧朝不두001顯後世猶恐두002况日不悛其能乆乎服䖍曰疾讒之鼎也或曰讒地名愚按古人凡有典章必有鼎以垂法如刑鼎之類是也善言可銘則讒說之戒宜有鼎以銘之耳其意則盖謂行讒扵暗昧之際售扵一時容或可欺後世不可掩况行讒扵白日之下而不至顛覆耶其義亦㘦矣謂之晉鼎則非特魯有之矣
[난-001]不 : 丕
[난-002]恐 : 怠


琴阮 

唐劉餗隋唐嘉話云元行冲為太常少卿時人扵古墓中得銅物似琵琶而身正圓莫有識者元視之曰此阮咸所造樂具與七賢圖咸所彈相類也乃令匠人改以木聲甚淸雅今呼為阮咸是也今世稱琴阮本此然咸之所造類琶琵而非琴則謂琴阮恐誤


海東靑 

鶻俗名那馳鶻之扵鷹如鷂之扵籠脱也海東靑鶻類也鶻與鷹有别鶻尾短睛黒屎不猛瀉鷹皆不然也昔我世宗大王進海東靑明皇帝不受又賜鎡器此著扵明史也徃者近郊有鶻搏鴈羣鴈争来噬其羽六翮瘁濕鶻不能飛為里人所得遂調擾獵雉百發百中其捷疾比鷹倍簁편001豈所謂海東靑者耶
[편-001]倍簁 : 倍蓰


兩頭蛇 

世傳孫叔敖埋蛇事後世絶不聞蛇有两頭而見卽中毒亦理之所無余見張耒明道雜志云黄州有小蛇首尾相類因謂两頭蛇視之則其尾盖類首而實非也土人言此老蚯蚓所化無甚大者行不類蛇宛轉甚鈍又謂之山蚓黄州即椘地叔敖所見或者此物而以其形貌異常故當時愚俗謬謂見者必死其實否也沈氏茟談宣州多歧首蛇其長盈尺但一首逆鱗人家庭檻間動有數十同穴略如蚯蚓亦山蚓之類耳然在叔敖心徳可以取焉則又不必究到蛇之有無耳


合歡 

詩家多言合歡釋者以本草合歡樹為觧非也按周禮司几筵設菅筵紛純加繅席鄭註繅席削蒲蒻展之編以五采若今合歡矣以意推之用蒲蒻之屬染以五采相間織成為紋作禽鳥相悦之狀今之花紋席者皆如此想漢法如此其為衣被亦必以五采絲雜織成者乎


倀鬼 

溺水死者之魂亦曰倀鬼與被虎噉者同多見人或溺死後其族親若有鬼招而赴水者徃徃有之可恠


城隍廟 

人有問城隍之義者不知所本㨿五禮儀厲祭祝辭云致祭于無祀鬼神人之死生有萬不齊従古迄今不得良死者其類不一或在戰陣而死國或遭闘敺而亾軀或以水火盜賊或罹飢寒疾或為墻屋之頽壓或遇䖝獸之螫噬或陥刑辟而非罪或因財物而逼死或因妻妾而隕命或危急自縊或没而無後或産難而死或震死或墜死若此之類不知其幾孤魂無托祭祀不及隂魂未㪚結而為妖是用告于城隍召集羣靈侑以清酌庶羞惟爾衆神来享飲食無為厲災以干和氣又有城隍發告祝云將以某月某日設壇北郊祭闔境無祀鬼神庶資神力召集赴壇然則城隍者即厲祭之大者故使之召集羣神而享之也程子曰如今城隍神之類皆不當祭又曰城隍不典土地之神社稷而已何得更有土地耶此則雖曰非禮而似指后土之類與我國祝辭微不同也城隍字本出易泰上六爻辭謂城池也傳所謂掘隍土積累以成城者是也意者城池者人所聚居祀其神使卛人之不得良死者耳按陸㳺鎭江府城隍忠祐廟記云漢將軍紀信為其地城隍神既云城隍何得更有他鬼為之主耶又有寕城縣城隍祠記云城者以保民禁姦通莭內外其有功扵人最大自唐以来郡縣皆祭城隍在他神祠上其禮顧不重歟㳺之言前後不侔如此輿地勝覧壯莭公申崇謙死為谷城縣城隍神金洪術為義城城隍神蘇㝎方為大興城隍神之類不可勝記與紀信鎭江同例其事可恠盖社稷者土穀之神也左傳共工氏有子曰句龍為后土后土為社烈山氏之子曰柱為稷自夏以上祀之周棄亦為稷自商以来祀之此疑若句稷死為社稷之神然其實配食也非真為土穀之神也意者向之紀信之徒其初配食扵城隍而後人迷其本實妄謂人死之鬼為城隍神耶余居安山郡一日郡守某遣鄕座首来問厲祭期迫閱視位牌則題云折衝將軍不知如何余只㨿時典五禮儀為對折衝之稱恐是襲謬不知其人後果何以處也此必因谷城義城之例詿誤而不改也縦曰死而配食豈有直書城隍神牌之理國俗喜事鬼或作花竿亂掛紙錢村村巫恒謂之城隍神以為惑民賭財之計愚氓懾畏競輸之官無禁令可異也且村巫崇奉萬明神民有疾厄輒禱之或謂萬明即新羅金庾信之母野合而奔舒玄者也奉之者必畜大鏡鏡必穹面是或羅俗然耳彼奔女之鬼豈有千載不昧之理島民尤尚滛祠如濟州無村無祠守者厚利故官稅亦重李參議衡祥悉焚之民皆驚恐其還皆謂必溺及其利涉莫不疑恠云日本之俗尤甚熊野徐福最古如新羅人日羅為愛宕權現神求福者輻輳神門如市云


?麻 
 
李賀詩紫繡麻霞踏哮虎按字書麻?履名霞與?通也


銀甁 

平凖書虞夏之幣金為三品或黄或白或赤或錢或布或刀或龜貝錢布之類其来逺矣漢武時造白金三品以為天用莫如龍地用莫如馬人用莫如龜其一形圓而文龍重八兩其二差小形方而文馬其三復小形楕而文龜王莽造契刀環如大錢身形如刀復造十布其小布長寸五分重十五銖上剡而下岐古之行貨不過如是我國之錢有通寶重寶踈寶之名或稱三韓或稱海東或稱東國見扵傳記者如此也按東史高麗肅宗時始鑄錢又始用銀甁為貨其制以銀一斤為之像本國地形俗號濶口至恭愍五年廢而用銀錢盖白金三品之類而像地形殺其腰故似甁而濶其口也獨此制無傳博古者宜知之


㒺兩 

莊子有㒺兩問影之語註謂㒺兩是影旁蒙矓氣甞驗之日中兩物有影推兩影漸近未及相接先有蒙矓氣来合始知影外分明有微氣在也又甞以琉璃鏡向壁照顔先有影當中左右尋索則影外又有面在其耳目之大比前影甚大蒙叟之言果爾


尺 

大典曰以周尺凖黄鍾尺則周尺長六分六釐以營造尺凖黄鍾尺則長八寸九分九釐以造禮器尺凖黄鍾尺則長八寸二分三釐以布帛尺凖黄鍾尺則長一尺三寸四分八釐周尺便是黄鍾貳之者何也所謂造禮器尺者又不知何従而起也凖扵布帛尺則周尺不過四寸有竒也世傳英廟將造律呂時陳理明昇謫居我邦命量其所帶神主而知其長短之數神主非用周尺者耶柳磻溪云今京中水標橋所竪水標石刻周尺是也又云今三陟府所蔵銅鑄布帛尺所刻年號月日俱在即英廟時命蔵各邑及名山而今無存者惟此幸保焉今之公私所用布帛尺較此更加七寸强云


魚無耳 

淮南子曰兎絲無根而生蛇無足而行魚無耳而聽蟬無口而飲以余驗之殆不然也兎絲初亦根著地而生既附在他物則根便枯絶以他物為根也蛇有兩足在近尾處以火熁之即露出又甞驗其緣木其有足處牢著木不脫也蟬亦有口唐詩所謂垂緌飲淸露是也但其鳴時旁甲掀動頗似助以作聲故考工記謂以旁鳴者此則未可知也但未知魚之有耳與否耳


雀餳 

古今灾祥之類即理之難别有徳星則有灾星瑞星有王蓬苪昭明司危地維蔵光而晉志或謂客星或謂妖星誰得以别之有甘露則有雀餳木醴雀餳光潔如珠劉貢父以為戻氣宋王陶談淵云翰林學士杜鎬都城外有墳庵庄一日若有甘露降布林木子姪驚喜鎬味之慘然曰此雀餳也大非佳兆吾門其衰矣踰年鎬卒有八䘮陳末覆舟山蔣山松栢林冬日常出木醴後主以為甘露未幾陳亾我國光海之末柳夢寅興陽墓山松竹間有香露如糯米酎觸手皆黏光耀照日味甘如蜜人皆攀樹而咶之當時柳氏榮顯彌増誇以為瑞亦未幾柳族覆敗夫人固有似忠而奸者物亦有非祥伊灾耶抑又思之一時星氣凝成特偶然爾扵人何與又况閭巷匹夫其能有感召乎不獨㨿以為祥者為非實歸諸禍殃亦未見其必得矣宣徳丙寅두001我國黄州甘露降正綂丙辰又降于㝎平永興䓁地色如白蠟味甚甜大臣請賀上曰降祥非其時予以為灾大㢤王言宜後辟之所監
[난-001]寅 : 午


飬螘 

古者八蜡祭虎祭猫為其食豕食䑕也是知天下無不可用者南方有飬螘者謂之飬柑螘種柑橘患小䖝損食其實惟多螘則䖝不能生故園戶買螘遂有販者用猪羊脬盛脂其中張口置螘穴旁俟螘入其中持去其術亦巧矣王者御世人無棄材可以旁推


?䑕 

余昔逰金剛山僧道深山本無虎豹歸之佛靈盖亦恠事龎元英云林木上多?䑕虎至其下則䑕必鳴噪自㧞其毛投虎身著處必生䖝遍身瘡爛以至死故畏不敢至是以畫虎必平原曠野茅葦叢薄中隋文帝所謂比之猛虎人不能害反為毛間䖝所蠧損者是也然此亦未必然凡禽獸强呑弱肉弱者不能支惟近人林薄中則猛獸不敢恣行故麞鹿狐兎猶以為歸如燕雀避人而尚不能逺去也空山無所得而猪犬畜物在在可求此虎所以至也歟


犬妖 

古今多犬妖余親屬某家有高樓四壁閉而中無物毎夜有物喧閙若犇闘狀到曉方止人以為鬼一日偶察之畜犬因梯而升隙穴透入而然也遂殺犬妖乃息云


鳴鞭 

梁孝王傳出言警入言䟆司馬貞曰言出入者互文出亦有䟆霍光傳道上稱䟆注亦曰止行人也意者君行淸道之聲如今臚唱臚傳晉語所謂風聽臚言于市是也後世遂有繡䟆錦䟆之說警䟆何與扵錦繡而云爾或者淸道之聲不以口而易之以物仍以繡錦為之故耶余按大明集禮君行左右有鳴鞭鳴鞭者即今俗田野間警雀之用是矣以物為索始鴻終殺長丈餘續之以柔韌之物末極尖細舉其頭右旋周揮勢甚急疾又卒遽左逆則梢末聲震禽獸盡驚盖氣随鞭疾至扵梢末逆以激之所以作聲許大也余驗之其尖末易以破弊非數易不可其理可知也繡䟆之類必將寶飾鳴鞭以代淸道之用而得名者歟


羲之書 

世傳右軍楷書多贗作章草則雖傳模失真而見存二王帖之類猶可信行書亦蘭亭帖在矣獨楷書難真米元章待訪錄云逸少真書黄庭經與樂毅論太史箴告誓文累表也蘭亭洛神賦皆行書也其他皆草書也集古錄亦以黄庭經二篇為羲之遺法然元章書史云黄素黄庭經一卷是六朝人書無唐人氣格晉史載為寫道徳經當舉羣鵝相贈因李白詩山隂道士如相見應寫黄庭換白鵝人遂以黄庭經為換鵝經甚可笑也世傳黄庭經多惡札而內多鍾法者猶是好事者為之耳然則今之所傳或是多鍾法者矣宋張懐瓘書㫁云樂毅論太平公主奏借出外榻두001寫因此遂失所在米元章云樂毅論智永跋云梁世摹出天下珍之其間書誤兩字遂以雌黄治㝎然後用茟余扵天竺僧處得一本有改誤兩字是梁本也然今之所傳不見改誤字何㢤東方朔畫像賛是右軍書與王脩者書史謂唐人猶以為非真又謂糜破處歐陽詢補之然則不但非真又是後人追補也然詢是唐人又何勤補其非真㢤或者唐世已以羲之流傳故耶未可知也梁瘞鶴銘者題云華陽真逸撰意是梁人作也集古錄云刻扵焦山之足常為江水所没好事者俟水落時模搨而傳之徃徃只得數字云鶴壽不知其幾而已余所得六百餘字獨多也潤州圖經以為羲之書字亦竒特然不類羲之茟法類顔魯公不知何人也華陽真逸是顧况道號碑無年月不敢遂以爲况也然非羲之則無疑其他如茟陣帖分明非王茟楊慎謂羊欣作李後主書未知有所㨿否如曹娥碑說者謂亦贗本其辭有云可悵華落而乃以可為何疑臨書者誤耳且碑在會稽而曹操楊脩未甞過江則絶妙之說亦未信余家有遺教經即先君子得之燕市者見者莫不謂寶蔵然諸公所著未甞及于此何也
[난-001]榻 : 搨


吳綾出火 

猫性甚熱故扵暗中以手輕輕摩毛則火㸃亂見而有焚焦之聲若是西極帶寒氣来者此又何故㢤又吳綾為裳暗室中力持以手摩之良乆火星直出盖吳綾俗號為油段子工家又多以脂發光潤人服之軆氣蒸鬱宜其致火也以猫毛生火者推之固有是理始知天下無物不有其不信火浣布者益覺呆獃


引光奴 

史建徳六年齊后妃貧者以發燭為業盖削松木為小片其薄如紙鎔硫黄塗其銳名曰發燭亦名焠兒淸異錄云夜有急苦扵作燈之緩批杉染硫黄遇火即焔呼為引光奴我東之俗多以樺皮為之其始曉起讀書者為之以金燧激石承之以引火之物發炎扵硫黄易以㸃燈也樺木名産扵北地皮可貼弓樂天早朝詩云風燭樺烟香東坡詩云送客林間樺燭香張弼詩云霞城樺燭大扵椽盖善焫故也


茟妙 
 
製茟之法桀者居前毳者居後强者為刃要者為輔叅之以檾束之以管固以漆液澤以海藻濡墨而試直中繩句中鉤方圓中䂓矩終日握而不敗故曰茟妙以意推之桀即毛之長者整毛之法桀前而毳後相間為之畧有差池然也吾甞考他書人髮數十莖和在其中甚妙即其意也要者擇以精者也束毛之法强居內為刃而要周外為輔盖既㝎之後又擇其强為心而以要圍抱也檾者即今之苘麻是也練之色白如絲既㝎其心以是纒縛使不解㪚也今之製茟㝎之以蜜蠟即其意也固之又莫若牛膠而只云㓒液吾聞中國之茟有入水不解㪚者意者㓒液故也海藻必是蔵茟之用而不可詳也吾聞之製茟之後以甕盛水懸茟其中而不及水歴十日方佳是其類也聞髙麗狼尾茟寶重扵天下狼尾即黄䑕尾也■黄䑕謂之䑕狼也既見稱扵中國則其術亦不踈矣惟取其强毫為心次以稍毳圍住而露其心又以强毫為衣而幾與心齊皆鎔蠟把㝎然後固之以膠液如是而已唐張鷟云歐陽通詢之子狸毛為心覆以秋兎毫此必妙品當試者也


猪脬 

鶡冠子云中流失船一壺千金壺者瓠也詩所謂㫁壺是也遇水可資以不溺故云爾子曰余豈匏瓜也㢤焉能繫而不食楊慎以為匏至扵堅可濟而不可食惟用扵渡涉舉左傳匏瓜不材扵人為證其說亦是余聞漁戶泅水採鰒必帶一匏乆則出而憑焉可知為渡水之用也明成祖之靖難也遇水不能渡人有帶乾猪脬十枚者遂帶以濟得船乃行此又用師之所當知也又如牛脬之大用十餘枚則其載人也無疑矣匏脬至無用也用適其宜則材扵人又如此也軍中又用浮囊以渾脫羊皮吹氣令滿繫其空束扵腋下人浮而渡見三才圖㑹余又聞醫家便秘用油醬筒輒效而口氣吹入亦難故以猪脬牢縛管端貯油醬扵其內然後緊握使欿則直衝腹中效最速其術亦竒矣


雷不上聞 

東坡詩云山頭只作嬰兒看無限人間失筯人時有唐道人者言天目山上俯視雷雨毎大雷震但聞雲中如嬰兒聲殊不聞雷震故云爾天目山髙三千九百丈則不過二十里許雷非帖地者實起扵空裏許髙而猶尚如此其不聞扵逺可知劉健奉命徃祀華山顧見山下白霧漫若大海突烟暴起或丈餘逓至尺許亦無所聞及下山人云驟雨挾震雷已數百過矣證之以坡詩誠然也余甞見斧䂨扵百步之外斧已髙揭而聲始入耳湏有運行而方至也運行則上行難而下行易物之勢也易小過云飛鳥遺之音不冝上冝下上逆而下順也其理即然又聞浦口潮漲則兩岸聲相聞潮退則不然夜聲逺及異扵日中此濕氣漫扵地上聲不能布㪚汎溢逺聞故也盖聲之運行不比矢力之衝空直過其勢常下則下有丘壑阻礙其勢亦艱潮漲夜濕其理可推


白蜜五稜 
 
東坡詩云恣傾白蜜收五稜細斵黄土栽三稏註云白蜜酒也南方以田畝為稜也謂所種酒稲也或謂指蜜房也蜜房排比作房一皆六稜或坡之未察也又我邦徃徃産水晶莫非六稜嶺東有叢石亭簇立者悉六稜六為太隂土之數也與雪之六出相照


豆腐 

今之食品有豆腐者硏磨黄豆以布帒漉過煑熟然後入塩汁即凝㝎也少加豆醬醎味則觧㪚不成塩汁者即新塩性濕有赤汁流出是已豆醬亦不過煑豆盫成和塩為之者塩汁則凝醬水則㪚其理難究米泔亦令觧㪚不成故啗豆腐滯痞者用米泔治之即效云羣碎錄云豆腐是淮南王劉安所作東坡註云曾仲殊辟穀啖蜜豆腐麪筋牛乳皆漬蜜食之號蜜殊近有人患寒嗽豆腐將成乗熱漬蜜久啖良已云醫者所冝知


褦襶 

褦襶子者凉笠也以之避暑竹胎蒙以帛一說暑月謁人衣冠束身之狀魏程曉詩今世褦襶子觸熱到人家遂轉為不曉事之目然褦襶只是物名何與扵不曉事耶竹胎而蒙帛即今俗尊服之笠子既謂觸熱到人家則以笠子謁人奚但東國之遺風今俗又有平凉笠者一名蔽陽子即竹絲麄織成者制㨾少别亦褦襶之類爾


楛矢石砮 

家語陳庭之楛矢貫隼其石砮尺有咫則砮長尺八寸此肅慎之産也肅慎即北道豆滿以外之地其石利可為刀則為砮亦可但尺八寸之鏃縦曰細小必將重不可用亦恐終不若鍜鐡之利不知當時何故貴重之也或者土風如此也楛註謂矢笴笴但取性堅何必楛㢤今北路有木俗稱西水羅細柝之髙懸而繫石重墜經宿則勢直如弦可以為矢彼境竹稀故皆用此楛者必此木也然其用大不及扵竹矣左傳云董澤之蒲可勝既乎蒲者柳屬亦柝以為之者蒲比扵楛則反不及耳家語又有南山之竹不扶自直之語當時已有竹箭之制則何必楛蒲為㢤


殳棒 

今之鄕兵所帶劒皆伸鋤為之者斮之不剸遇捧必折其用㫁不如木棒昔爾朱榮與葛榮戰不用槍劒以木棒取勝人非習藝器非利用寕用棒為得也舜臣有名殳以其能為名也殳丈二尺積竹為之積竹者去竹之白積以成器取其有力詩所謂伯也執殳為王前驅是也以之前驅則必有所試而然矣雖不能如此取堅木量其便而為殳使鄕兵習而用之豈非反益


蹄鐟 

我國患馬蹄易缺為匾鐡以銳頭釘著扵馬蹄方言稱多竭不知始扵何代或云自尹瓘神騎始其用極便利勿論石磴氷阪馬不顛蹶是以馬之役四時無休息力竭易老也或曰我俗飼馬必以糠覈稀粥所以蹄軟易穿與中土有别未知果然否也余撰人墓文有此語以其下語不雅刪之然此物或載諸史冊有不可不著余名之曰蹄鐟鐟者釘也音簮古註云可綴著物者䘮大記君裡棺用朱綠用雜金鐟所以椓著裡也棺裡四方及四角之繒以鐟椓著也今椓著匾銕扵馬蹄為近之矣


柿諸 

新採茘支余不得甞耳其味必不及扵我國軟紅水柿何也以軟紅水柿暴乾罨儲皮生白屑其味大勝扵乾茘支則其生者亦可較知矣禮有桃諸梅諸皆以乾者為言註以為諸與儲通然則柿乾者冝稱柿諸棗栗亦然矣此可入詩料中國謂之柿餅


鷹 
 
廣志云鷹一歲為黄鷹二歲為撫鷹三歲為靑鷹能攫麞今呼一歲者為緋鷹謂黄中有緋色也經一歲黄毛始落胷臆盡斑呼為初陳三歲則斑稍變白色呼為再陳老則幾扵皓矣鷹乆則貪慾减鷹以貪慾為功斑不如黄皓不如斑如馬尚其怒狗尚其躁也廣志或未躬驗者也


芝 

漢章帝時鳯凰麒麟並臻嘉穀芝草之類歲月不絶咸以為羙遂改元章和太尉椽두001何敞謂宋由袁安曰今異鳥翔扵殿屋恠草生扵庭際不可不察由安懼不敢荅其意謂瑞應依徳而至灾異緣政而生徳無可稱則非瑞伊灾也其說固善矣猶未到底也元魏時芝草生太極殿侍中崔光上䟽曰氣蒸成菌生扵墟落濕穢之地不當生扵殿堂髙華處今忽有之誠足異也家利而恠先國興而妖豫承天育民者所冝矝恤此無論徳美乖政凡恠異之至莫非不祥天地間太和元氣常行不息其宜有之物即所謂常有者是也若非邪氣之間則寕有駭異之突見哉如此說者究物理常變之則絶人辟滿暇두002之志豈少補乎始知漢武齋房之類都不違扵濕穢蒸成一句㫁案矣余謂凡芝草之類何甞不生特人不必舉以揚之也四皓居秦之世常以療饑必是商顔恒有之物苟使上有獻瑞之賞下成媚恱之風窮搜輒奏則其恠形異狀必將相續而至矣宋真宗時丁謂獻芝七萬本可以見矣近歲畿甸無麥而方伯有獻歧麥之瑞者為㙜官駁正可以捧腹
[난-001]椽 : 掾
[난-002]暇 : 假


桐 

客云桐有碧桐與桐異種又梓亦稱梓桐其實似赤豆性不朽宜為棺植之經四五十年成材孟子所謂梧檟之梧當是此物也又聞南州一種俗名假梧桐實可醡油云


匭函 
 
古有嘉石肺石之制後世奸濫益滋有不得造其地者矣唐職官志有知匭使以銅鑄四枚共一室四壁各依方色東曰延恩有以飬人勸農事及賦頌求官爵者投之南曰招諫有言時政得失及直言正諫者投之西曰伸寃有披陳屈抑者投之北曰玄通有非常灾變及隱秘者投之其制必如缿筩有入而不出也天寶中以匭與鬼音同改為獻院두001宋之登聞皷院是也退之詩云當今聖人急賢良匭函朝出開明光謂有書投之延恩也此雖近扵作奸誹謗後世防偽不得不宻余家曾有先墓訟端雖欲擊錚登聞為犯者阻攔不得入始知唐制有所因而為之也近有逺士祖墳在楊州貴勢者犯其塋訴于官不理訴于秋曹憲府漢城府皆不理上書訴寃不逹擊皷又不逹士無術遂掘其塚自首國典掘人塚者刑而配去故冀或因是得伸乃囚之京獄又送之本官將藉其刑而殺之士懼而逃不知後果如何出塲也王綱既弛雖有匭函匭函獨不可但廢乎無奈世何耳
[난-001]院 : 納


地桑 

地桑之法遼瀋間徃徃有之聞之使燕者永平䓁諸處遍野皆是亦但扵田畔種之逐年刈取葉飼蠶皮作紙其條捲作筐籠之屬計其利稍損扵髙大之樹然飬桑而至扵髙大極難䖝有二種一則従枝食心入扵根一則皮老者두001生扵皮肉之間環繞則枯且土瘠則不茂田畔則妨穀也此法年年刈之不使髙大宜亟試無疑也葚熟取子旋種旋生夏旱則易焦冬寒必湏凍死故湏取子蔵去觧凍即種至冬已根深不死也
[난-001]者 : 蟲


原蠶 

蠶與馬性氣同也東方朔稱色虨虨似虎喙呥呥似馬說者以殭蠶末拭馬齒馬便不食桑葉拭之還食為證周禮禁原蠶原再也鄭註云蠶生于火蔵于秋與馬同氣物莫能两大禁之為其害馬也其說不通凡同氣相成固自不少他未必然苟無蠶則馬益殖耶淮南子云禁之為其殘桑者是也余乆飬桑知其利害詩曰取彼斧戕以伐逺揚取其長條存其細枝新萌待明年復長為逺揚其利逺大或蠶出有早晩早者既成晩者又生従而剝盡其始萌之葉桑便不茂而枯死古人審物之性㫁為長乆之圖宜其有禁也愚氓貪目前之利一歲再捋慮不及數歲之後豈不甚憂悶乎躬蠶者當自知之矣


人馬一心 
 
杜子羙胡靑騘歌云此馬臨陳乆無敵與人一心成大功此謂馬觧人意行止遲速惟人之所指也李叅判民寏乆囚建州知其物情其言曰其騎欲馳則俯身欲止則直坐欲左則偏跛左足欲右則偏跛右足不暇鞭轡終日驅馳惟意所適其飬也罕用菽粟缷鞍脫覊放牧而不蔽風雪寒暑一人驅十馬不相蹄嚙飢渴不困其馴習如此子羙之詩細訪而詳記也余聞北人言慶源有藪澤多麞鹿之屬邉倅將獵則彼人先聞知来候扵江邉竢其逸走者取之或無得則放馬不縶而頽眠其旁馬則不離數步若罷病者及夕騎出則走如飛燕云又其人耐飢寒行軍出入用米末調水飲六七日間不過費四五升風雨雪霜逹夜露處凡有戰闘軍卒皆自備戰具無運糧輜重至出兵之期無不歡躍其妻子亦然惟以搶掠為能至奴僕皆願同赴其女子馳驟射獵無異男子男子十餘歲亦能帶弓箭騎射有暇則羣出畋獵其攻戰不尚首級只以敢進為功退縮為罪其猛悍如此


䖝食栗葉 

近歲有䖝食栗葉剝盡樹亦多枯死䖝長恰滿布帛尺二寸餘色靑而毛白䖝類中絶大也麗史權敬中傳云今䖝食栗葉者二栗北方之果䖝食其葉則北方之臣當憂讒賊其說未必然為灾則甚矣記之


手板 

學莫尚于温故而知新知新猶易温故尤難凡學者孰不欲故者皆温奈記性不逮何㢤魂者知来魄能蔵徃故易以㤀失者魄氣之不足也聖人毎聞善言輒曰小子記之非聖人自懼其或㤀也即勉門人之頼此而警覺也故有記扵䇿者有記扵座右者甚則有記扵紳者䇿則或目有所不及坐則或居有所不同惟紳動静不離也至此寕復有遺失之可憂笏之為言備忽㤀朝祭用之此意甚好今若削木為手板凖古笏度鉛粉塗㝎如古所謂鉛槧為随身之物乃務學之一助耳


物生之數 

本命之觧子夏所問扵夫子者家語詳之今大戴以為聖人言非也其言云商聞之則盖古有其說而夫子亦不斥也數極扵九而自九九至二九計其零則亦為一二三四五六七八又其上有十與十二頗似傅㑹間有不可盡曉者矣其言曰天一地二人三三三九九九八十一一主日日數十故人十月而生八九七十二偶以従竒竒主辰辰為月月主馬故馬十二月而生七九六十三三主斗斗主狗故狗三月而生辰者月之十二次舍天之用莫如月人之用莫如馬也斗次扵日月斗必三月而移一方斗者天之喉舌狗亦家之司喉舌者故以為候也又曰六九五十四四主時時主豕故豕四月而生五九四十五五主音音主猿故猿五月而生四九三十六六主律律主鹿故鹿六月而生六畜之中惟豕皮堅而色黒毛象水紋金生水也多脂而不剛喜突聲中徵木生火也四時氣備焉惟豕為候也五行發為五音獸之音淸而逺聞者莫如猿故惟猿為候也仲夏一隂生而鹿角觧仲冬一陽生而麋角觧物極盛則必衰鹿至仲冬角衰之始麋至仲夏亦角衰之始故惟鹿為候也又曰三九二十七七主星星主虎故虎七月而生二九十八八主風風主蟲故蟲八月而生四方之星皆七而虎則夜行者也自昬至曙則滿天星文不見故惟虎為候也大戴記以蟲之生為化蟲未必皆夘生多因風氣而化成螽蝗可驗亦非今日風而明日化必醖釀而成月令仲冬行春令則蝗蟲為敗又按春秋書螽必扵秋八月秋者夏正六月也仲冬風氣入地胚蔵如種夘至夏六月而化成仲冬非蝗敗之時其為灾與否古人必占候扵仲冬而知之也其必用零數何也凡數終扵十如八十一者不獨此也其七十一六十一之類莫不同然如術家數五行則一五二五皆土一四二四皆金也


飬馬 

馬政冝倣北俗為得塞外育馬不飼烹菽不飲熱粥任其自吃山野蘆葦不盖以屋不被以薦任其露處雖無肥澤性剛勇耐饑寒可以不飽而逺逹也牡者皆騸故馴良易使脫覊靮不逸不相蹄嚙一人驅數十頭而惟意不亂羣騎馳則不待銜勒随人指向雖虎豹當前亦敢衝冐也我國之飬馬也温飽居止一與人同故疾驅半晌已口沫而汗珠性惡善闘亂伍羣嘶制御無䇿也北人無事則完飬其蹄駿奔而無缺我國蹄鐟之術不知剙自何人而無馬不然蹄為之不韌鐟缺則廢行若在軍旅間何暇施此為也不獨扵此商賈之畜無一日之息馬易衰疲而無壽者貴厩之飬不習馳驟緩急不可頼也濟州之種本自大宛形軀髙大種産繁息今則其稍駿者皆驅出服役留者皆駑劣細少漸至惡弱北市禁牝及不騸者盖不欲駿産之在外也然人家徃徃得之也西北之界烟火相接豈無可求之路若得牝牡若干别飬扵島中不與果下相亂十數年間必將漸繁有騋駉牡之盛矣但東人之計謀無能出此耳濟産自元祖始今若舉此奏請上國必亦見許丁丑約条無不變改而此獨膠守何也


度量 

今俗十五斗為石二尺四寸為尺何也石本五權之一非與扵量而自漢以来移為量名盖五權起扵黄鍾二十四銖為兩十六兩為斤三十斤為匀四匀為石則石為百二十斤也石者斛也斛之重亦百二十斤古者用米亦以輕重如二溢米之類可見以斛為石無妨也然今之斗與古不同恰三倍有餘其實不相侔又運載惟十五斗為便故億以名之名與實爽毎多如此也時行布帛尺凖古二尺四寸亦為用便此又有所祖秦孝公廢井田以二百四十步為畝古者六尺為步步百為畝當時尺變為二尺四寸故二百四十步為一畝也朱子曰今之省尺凖古尺二尺二寸弱此則比今布帛尺欠二寸當考


銀貨 

無財曰貧府庫空虚為貧國不獨粟布為重貨寶亦與焉貨寶者非為玩好侈糜之用軍旅之所不可闕也諸葛表曰南方已㝎兵甲已足兵甲之足必頼南方而得不獨此也張柬之曰諸葛五月渡瀘收其金銀塩布以益軍儲使張伯歧選其勁卒勇兵以增武備故蜀志云自亮南征而國以富饒甲兵充足盖辛苦扵不毛之地不憚七擒之勞者為此故也貨寶者金銀為最其賞勞激勸非此莫可又况軍興所需饋餉難継深谷窮閭多蔵少蓄惟金銀可以立致也我國銀貨盡入扵燕貿以天生寶錠逺貿錦綺食物噐皿玩好之物不日而弊盡土産不足故艱圖日本之銀以足之而國儲皆枵設有兵禍將何以處之近聞有燕貿之禁而禁止扵有紋之錦餘皆依舊終何補㢤人或以旗斾章服為諉古者有繡而無錦繡亦絺繡而非剌紋也當時未見闕事况絲出扵蠶錦縠出扵絲何不效學其術而必以銀貨重貿耶其魯莾種種如此


錢鈔會子 

宋以後交鈔會子之類其實一物原扵唐之飛錢富家輕裝趨四方合劵乃收之至交鈔㑹子則非錢而名錢也白鹿皮為幣已是不可况以賤易貴耶交子始扵寇瑊守蜀是便扵一州未可通諸天下也國初用楮貨即其遺制也楮紙易弊偽作難禁故未幾廢之今之行錢未及百年而漸加薄劣狹小較其始殆半輕矣國之貨權而任其輕重可乎我邦幅員不廣木道交橫安用錢為凡用財儉為主儉之反奢也奢之所便莫如錢扵民何益故禁奢亦莫如廢錢也不獨此也便扵貪歛便扵殖貨便扵寇賊農戶者用財不越扵由旬之外故自錢行而民益困矣余見墟市之間村村皆赴帶鏹而出扶醉而歸耗費極矣但極無之年商船逺貿則差可然殘民無錢又如何可得只成牟利者捷路矣余謂用財當従貧賤者為法使之用不便則斯過半矣毎驗之貧民或飯而無魚粥而無飯菜而無粥苟能不死則財已費少也有錢者必逺賈近取東貿西易竭心奉身惟懼不奢終至扵破落不獨扵此奉祭接賔䘮昏諸需力不足而不備者俗情之所耻恧而不害為撙莭是知錢者百害而無一利也此貢禹所謂貧民之田賤賣而賣窮則起為盗賊末利深而惑扵錢也是以奸邪不禁皆起扵錢也今錢之弊漸熾必將一罷罷則用粟布而已粟布弊現而後又必復行交子鄭介夫云冝倣古用幣之意以絹為之依鈔㨾織成方幅邉幅俱全其文就機織成如此不但免扵易毁一幅價重又免細瑣侈糜之患猶為差勝


塩鐡論 

余考塩鐡論其所招賢良文學必是識治之高賢惜乎罷還不復聞也其大要不過崇儉禁邪與百姓同其好惡實與賈傳䟽同條共貫也是時漢興不乆承文帝莭損之餘何故俗之侈糜至扵此極其言曰徃者常民入無宴樂之聞出無佚逰之觀行則負贏止則鉏耘用約而財饒本修而民冨送死哀而不華飬生適而不奢今常民文盃畫案婢妾衣紈履絲匹庶粺飯食肉無而為有貧而强夸生不飬死厚塟塟死殫家遣女滿車富者欲過貧者欲及是以民年急歲促寡耻而少廉富者一馬㐲櫪當中家六口之食亾丁男一人之事古者庶人糲飯藜藿非鄕飲酒膢臘祭祀無酒肉今閭卷無故烹殺相聚野外負粟而徃挈肉而歸一豕之肉得中年之收十五斗粟當丁男半月之食古者不封不樹祭扵寢無廟堂之位後則庶人之墳半仞其髙可隱今富者積土成山列樹成林生不能致愛敬死以奢侈相髙雖無哀慽之心厚塟重幣者以為孝宮室奢侈林木之蠧也噐械奢侈財用之蠧也衣服靡麗布帛之蠧也狗馬食人食五穀之蠧也口腹縦恣魚肉之蠧也漏積두001不禁田野之蠧也費用不莭府庫之蠧也䘮祭無度傷生之蠧也目修五色耳營五音體極輕薄口工甘脆功積扵無用財盡扵不急故國病矣其說不可盡錄此皆方之今俗極為警省宜諦看
[난-001]積 : 籍


猫犬 

蘇氏曰不為無䑕而飬不獵之猫不為無盜而飬不吠之犬此謂官人湏擇功能不可使無事而素食也鄭介夫曰畜猫防䑕不知饞猫竊食之害愈甚飬犬禦盜不知惡犬傷人之害愈急此謂非徒無益贜賄虐民為國之蠧也余見有白晝而攫鷄狂走而反噬者噫


棗烝栗擇 

古者果重棗栗祀享之不可闕必曰棗烝栗擇註烝擇互文果實之物去皮核優尊者詳其意二物必湏烝熟而棗去核栗去皮是為優尊者也其蟲蝕或腐傷者亦必待去皮去核而精擇也其意精矣䘮禮之栗不擇何也䟽云彼為尸此為神尸食而神不食也盖不擇不害扵歆也然奠亦食道苟可以擇何必然㢤䘮之奠必留宿不撤烝擇易敗故也擇則烝在其中


肝南 

按禮籩實棗栗糗脯之類豆實葅醢之類簠簋之實黍稷也今之飯也鐙實大羹也今之飯羹也鉶實魚肉也今之湯羹也爼者今之炙也按士虞禮四籩四豆之外有胾四豆鄭註云博異味也胾㘦肉也此類今俗設肝炙之南謂之肝南所謂羞豆之實也如酏食糝食皆是也


魚化麟鳯 

麟之屬亦多按爾雅麠大麃牛尾一角註漢武郊雍得一角獸若麃然謂之麟者是也麃音炮麞也驨如馬一角不角者騏註云元康八年九真郡得大一獸大如馬一角角如鹿茸今深山中時或見之亦有無角麐麕身牛尾一角註云角頭有肉註引公羊傳有麕而角䟽狼額馬蹄有五彩腹下黄髙丈二是謂瑞獸又云今并州界有麟大小如鹿非瑞獸也大抵皆麟屬也天下之廣物無不有其為瑞與否誰得以辨識宋仁宗嘉祐二年交趾所進麒麟二頭牛身象耳狗足魚鱗又太平興國嵐州獻一獸一角角端有肉似鹿無斑性甚馴善此與西狩所獲何别其有魚鱗亦無恠今邉山際海及濟州多鹿盡没取之明年復然非海魚所化而何宋時某郡有一物死墜長十餘丈全是魚身而頷下决傷死此必魚變成龍未及盡化與龍闘為其觸死也乆則必盡化矣鹿而魚身即此類耳始知西狩之獲不過如是聖人始見而便知其為麟麟必古有而聖人聞之者也麟従鹿従粦其初得名恐因魚鱗故也鳯亦同然南華所記大鵬即魚之所化而鳯與鵬初非二字若舜文之瑞同類而别種也凡地之所載莫大乎海涵育萬物無所不有四靈之本皆従海産俗傳鯉化龍鱸化鹿其果然耶


白甲 

唐徐有功五世孫大中莭度河中置備征軍凡千人劈紙為鎧勁矢不能洞又南唐李方為紙鎧聚鄕里義士號白甲軍此楊誠齋所謂淮之民以楮為甲周師屢為所敗者是也鎧甲也周禮司甲註古用革謂之甲今用金謂之鎧夫紙柔薄之物矢徹金革而不能洞紙何也凡銃丸能洞剛而不能洞柔故丸至扵帷帳其布幅逰揚不㝎則止若使被在堅物之上如何不過㢤此理同然薄紙重重數十疊一過而又一至數十疊矢力亦盡矣若堅帖為一何啻不及扵金革耶宜兵家之所當試


兵車木拒馬 

吾友鄭汝逸常為余言兵車之制其法盖出宋李綱而當時銃丸未出故鄭君因以增禦丸之方者也綱之言曰用兩竿雙輪推竿則輪轉兩竿之間以橫木筦之設架以載巨弩其上施皮籬以捍矢石繪神獸之象弩矢發扵口中而窺其目以望敵其下施甲裙以衛人足其前施鎗刀兩重重各四枚上長而下短長以禦人短以禦馬兩旁以鐡為鉤索止則䏈屬以為營體簡而運速也毎車用步卒二十五人四人推竿運車一人登車望敵以發弩矢二十人執牌弓弩長鎗斬馬刀列車之兩旁重行行各五人遇敵則牌居前弓弩次之鎗刀又次之敵在百步內牌偃弓弩間發既逼則弓弩退鎗刀進鎗以刺人刀以斬馬足將佐輜重之屬皆處其中昔衛靑以武剛車自環馬燧冐以狻猊兵冠天下房琯為賊所焚議者遂以為車不可用殊不知古之兵車謂之革車冐之以革者正所以防火也及今銃丸之作宜有通變故鄭君謂前冐以革如簑笠㨾中突而四下丸至必斜走無力下施布裙逰揚不堅則丸不能穿又多通候望之宂及矢丸之道其意亦詳也壬辰倭亂倭編竹為柵竹形圓故銃丸不能穿倭従竹間放丸中城上人此亦可驗至虞允文則曰木拒馬之法如車而利便捷疾車所不若也不知我國軍中之用能得其妙否也


氷畫 

坎木為頮盤盤有廣一扶冬月水濡為氷因成樹木雜畫枝榦咸具細宻竒巧日日如此實可把玩然木必外根而內梢周遭皆同是又何也木性自在而斵為圓槃者人意而非天彼自然之物亦随槃賦形是果人事之叅天者耶昔滄州城塹中氷紋如畫有竹木車馬人物殿閣時人以為華孽地當有兵余謂不然獨不見柳谷瑞石乎石豈一時之灾也今有蘭竹石其紋燦然余亦多見矣


牧塲 

聖人之保民莫過扵殖財禁暴如絲麻塩鐡之類必待運而後足用其致用莫如馬此地用之最㘦也又後来禦戎莫如馬馬之扵生靈為功大矣周之非子飬馬扵汧渭之間馬大繁息孝王封為附庸邑之秦出師必先祭馬祖詩云吉日維戊旣伯旣禱伯者說者謂天駟房星也今之馬政異扵是司牧之職必委諸下劣小吏任其偷損故歲必㧞其尤而去之在牧者不過騀駊賤品日漸數縮失政之莫大者也昔馬援成功扵交趾亦頼馬力故以銅鑄馬為相馬之術獻扵朝曰武帝時善相馬者東門京作銅馬獻之詔立扵魯班門外名其門曰金馬臣援師楊子阿受相馬骨法傳聞不如親見視影不如察形今欲形之扵生馬則骨法難備具又不可傳之扵後臣謹備數家為法矣此雖不傳扵後今世或多有善相者擇其駿骨而放牧之其種育必將迢羣者出矣濟牧始扵元世祖而今則有禁不得髙大之種朝廷若奏其由請許交市則彼必不吝顧無慮及此者銅馬相法云水火欲分明水火在鼻孔間也上唇欲急而方口中欲紅而有光此馬千里頷下欲深下唇欲緩牙欲前向牙去齒一寸則四百里牙劒鋒則千里目欲滿而澤腹欲充膁欲小季肋欲長懸薄欲厚而緩懸薄股也腹下欲平滿汗溝欲深長而膝欲起肘腋欲開膝欲方蹄欲厚三寸堅如石此卽有助扵日用故並記之


馬政 

唐時以牝馬三千匹命張萬歲掌牧扵隴右繁息至七十萬匹則數百有餘倍當時以一縑易一馬矣玄宗命王毛仲監內外閑厩後有馬四十三萬匹杜甫沙苑行所謂伊昔太僕張景順考牧攻駒閱淸駿遂令大奴字天育别飬驥子憐神俊當時四十萬匹馬張公歎其才盡下者是也毛仲本髙麗人為玄宗宮奴以功位至將軍宋璟耻作座客然有非子之功其才有足多者甫所以稱字也大抵善馬出扵西國如月氐大宛可驗古稱髙麗産果下馬其細小冠扵天下土性然也加之塲牧尠而家畜多牧扵野者安扵水草習扵馳驟為臨敵之用飬扵家者勤剪拂飽蒭豆寒衣而暑䕃不識風霜筋骨脆弱若一朝放之荒野必羸瘁無力矣又有甚害者蹄有鐡鐟終歲無休息入則牢閉出則負重馬安得不易以老死故始作蹄鐟者馬政之罪人也近世虎害日甚不獨人命多損必為牧塲之大患古者設牧扵山峽髙燥之地馬所以剛勇今必在海島中稟氣之弱劣宜矣畿縣之中民為虎噉者無筭與外寇何别周公之東征必先驅猛獸而逺之今必别立除虎之制與軍功䓁為邉堡管將以次陞之守令至虎無孑遺然後廣開牧塲得如萬歲毛仲者不惜勞賞即時務之不可已者


硫黄地霜 

火藥者合硫黄塩硝合擣而成者奮發之力在硫黄穿透之功在硝其意亦巧矣我國琉黄雜扵沙土不可用若與牛猪䓁肉脂和合鎔化方可以去滓此見藥泉集可考也塩硝者漉取地霜而和成者也地霜者乆逺屋宇中地面凝聚者是已如海堧之日曝生白也與塩同科故味醎稱塩


珠蛇還歸 

齊虞愿為晉安太守郡出蚺蛇膽人有餉者愿放之二十里一夜蛇還放之四十里經㝛還人以合浦之珠連山之石鍾乳較看者非也此豈化行攸及乎余居濱浦浦産細蛤無筭四方來採歲偶大水泥沙羃浦蛤皆死種絶歴數年後復舊珠出扵蚌蛤盛衰豈繫扵郡治乎山村饒蛇或至庭除之間使人毆除幾死僅免者數俄復如前復至察其情狀凡䖝豸之屬多生扵村巷朽壤故蛙黽之屬必捨溪澗而来集亦驅而復還蛇之不離人居即意在蛙黽也不獨此也燕雀必尋人居虎豹不居深山皆為利也余甞行道値雨川渠盡漲人皆彷徨不能涉有小蛇従草間投水千萬辛苦必濟乃已凡物性皆然矣


冬至獻襪 

今俗新嫁婦人毎獻襪扵舅姑餘冬序錄引崔浩女儀云近古婦人常以冬至上履襪扵舅姑踐長至之義也又曹子建冬至獻襪頌表云㐲見舊儀國家冬至獻履貢襪所以迎福踐長冬至日極南影極長一丈三寸故謂之長至則獻以踐履之物所以迎福也仍成流俗不觧其義而婦人猶遵此不廢也


土理橫竪 

余有故人某入峽鑿山引川注野為稻田水滲終不成又有人堤築山口為瀦水之澤水終不蓄雖萬杵築堅亦無益土人云土理有橫有竪竪者水滲故也陳后山云穎中田理有橫有立立者不可稲何孟春見山峽民有因岸而宂居問則曰橫土可耐乆其立者易塌也治水利者宜知


馬祖 

今祀典有馬祖先牧馬社馬步馬祖天駟房星之神先牧肇制牧飬者馬社厩神恐是天厩東壁之北天馬之厩今之驛亭也象緯考房星右驂亦曰天厩馬步害馬神恐是馬之神祀典又有靈星禡祭纛祭靈星天田在角星之左主天子畿內封疆禡蚩尤之神始制干戈者纛者未知何指字書云軍中大皀旗軍發則祭以皀繒為之


鵬 

說文鳯飛羣鳥朋従故借朋黨字然則鵬與鳯字同而二字之音平側不同何也恐不是矣意者二物皆世外竒羽亦安知羣鳥来従鵬獨不然乎鵬字獨見于莊子特寓言其物之有不有又未可知鯤本魚子魯語所謂魚禁鯤鮞是也又疑鵬本小鳥之名而莊周託喻矣


饅頭起溲牢九 

食品餅屬非天成也後人随意換易不可適名今畧記其可識者束晳云饅頭宜春薄壯宜夏起溲宜秋湯餅冝冬牢九宜四時然盧諶祭法以饅頭牢九為春祀之物則牢九亦當云宜春矣楊用修引酉陽雜爼籠上牢丸湯中牢丸之語謂九即詩人趂韻之誤乃丸字是也臠羊豕䓁肉和薑桂蘭葱之屬攬合之搦傅粉麪作丸蒸成和湯食者亦饅頭之類也饅頭俗傳出扵瀘水之祭亦外餅而饀肉者也但丸小而饅大丸摶麪而饅作餅為少異耳字書餤餅屬以薄餅卷肉㘦以薦之曰餤有紅綾餤玲瓏餤此亦與上二者相近但其㘦之為不同也薄壯不知何指而謂其宜夏則必冷薦爽口者也恐不過今之水團之類起溲者溲麪作餅蒸熟净取者也謂之起溲則必酒酵起膠也字書云餢起麪也發酵使麪輕髙浮起也籠蒸饅頭亦發酵浮起者也皆起溲之類也今之霜花餅恐是此物也湯餅者唐人謂之不飥亦曰餺飥濕麪也山谷詩曰湯餅一盃銀線亂盖其形如亂線弇州所謂濕麪可穿結亦此意也今之水引餅是也然古人亦以牢丸為湯餅則凡和湯食者通謂之湯餅耳


元陽繭 

元陽繭者王世貞汴中莭食記以為元日之饌東莱祭式亦有元日薦繭之文按祝氏事文類聚曰開元遺事都下上元日造麪繭以官位帖字置其中以髙下相勝為戯笑必是今俗正朝剛釘也以烈酒和糯米粉搦摶作餅細㘦待乾用油浴煎即浮起圓大故曰以髙下相勝也周禮醢人酏食䟽云以酒酏為餅若今起膠餅此非起溲則必是此類耳


寒具 

寒具者楊用修云于寶周禮註祭用晉呼為環餅也閩人謂之煎鋪以糯粉和麪油煎沃以糖故食之不濯手則汚物此桓玄所以不設也周禮籩人朝事之籩鄭司農註淸朝未食先進寒具口實之籩也寒具之名其來乆矣意者以淸朝供具故謂之寒具而可山林洪曰寒食寒具也此作寒食之寒當以前出者為㫁謂之環餅者以意推之先搓引作股如絲因以環繞如蛇盤狀圎而匾油煎之也劉夢得寒具詩云纖手搓来玉數尋碧油煎出嫰黄深夜来春睡無輕重壓匾佳人纒臂金今東俗有搓手餅者股纒而形不環匾有㪚蒸餅者形環而不纒時之有變也


粔籹蜜餌 
 
招魂賦云粔籹蜜餌有餦餭些王逸註餦餭餳也以蜜和米麪熬煎作粔籹擣黍作餌又有羙餳衆味甘具也朱子謂寒具也可山林洪曰自是三品粔籹乃蜜麪之乾者十月間爐餅也蜜餌乃蜜麪少潤者七夕蜜餅也餦餭乃寒食寒具也㨿此則蜜麪作餅油煎而乾者非今之朴桂而何其少潤者沃以飴蜜故也非今之藥果而何此類東人又通謂之造果凡非真而假為者俗諺皆謂之造意者其初以蜜麪造為果品之形扵是有是名後人妨두001其形圓不能累髙故方㘦爲之而果之稱猶存也今祀享陳扵果品之間則尤驗矣昔忠宣王為世子入元宴用本國油蜜果則其為羙味可知俗之傳来逺矣陶穀淸異錄云周靈前果皆雕香為之形色如生盖亦造果之類耳金沙溪引凡糗不煎之文謂祭用蜜果油餅非禮余詳禮意糗而膏煎甚䙝若他物則未甞不煎也如羞豆之實有酏食糝食皆稲粉和肉膏煎者也且膳膏之供四時各異若不煎將何用今國家禮典有藥果及中小朴桂之類恐不冝專斥若曰䙝味無大羹玄酒之意而貧室難辦則固當
[난-001]妨 : 仿


角黍 

角黍風土記曰端午以菰葉褁粘米乃汨羅弔古之遺俗也東俗以麪煎作餅如圎葉饀以肉臠及菜餗卷葉褁之為兩角重五設之此正是角黍也古者飯曰黍稷則角黍者謂褁飯而有角也今俗又有所謂造角者角音轉為岳米粉作餅饀以豆屑亦兩角而油煎此亦角黍之假成者也柳夢寅野談云甞従軍于宋應昌衙門有餉以角黍者狀如牛角糯飯和棗實與蜜而成塊正如我國上元藥飯也此說可笑藥飯者即糯飯也即新羅炤智王祭烏之遺俗而今和以棗栗也意者中國變棕菰之制搦摶為角謂之角黍其義在角不在飯也彼見其如此却以棗栗飯為角黍則何異扵聞鍾聽두001籥而疑其為日也耶
[난-001]聽 : 揣


粉團 

粉團者一名水團一名白團端午時食也歲時記或雜五色人獸花果之狀其精者名滴粉團我國只用白團也歲時記又有乾團不入水者即今所謂㘦餅也水團亦恐束晳所謂薄壯冝夏者是也


棗糕 
 
棗糕者藝苑雌黄寒食以麪為蒸餅㨾團棗附之也今東俗亦呼為蒸餅豆屑為饀外附棗肉者謂之糕銘意者其初以棗肉煎作文字扵糕上故稱之為銘今非字而糕銘之稱猶存也又有小團而細㘦棗用蜂蜜亂粘者謂之雜果餅


糤子 

糤子者熬稲也乾煎為熬糯稲并殼熬之則其米灹㪚如花故曰糤子也今俗或油煎糯米通謂之糤即不觚之觚也别為餅薄而四角油煎沃餳粘着糤米曰糤子糤之稱在米不在餅也楊升庵却謂糤子者寒具也所粘之餅雖類寒具而與糤意何干楊之博亦不及此矣或紅染糤米又作餅如釵股用餳粘着者曰蓼花餅以其形似而命之也董越朝鮮賦間肴羞以糝食自註亦能為華之米餻蓼花之類然則蓼花之稱起自中國矣


糗餌粉粢두001 

周禮糗餌粉粢두002合蒸曰餌餅之曰粢두003糗熬大豆也粉豆屑也餌言粢두004言粉互相足也盖餌則先屑米為粉然後溲之故曰餅之粢두005則炊米爛擣之故曰合蒸也以稲米黍米或先屑而餅之或先炊而擣之又熬大豆為屑粘着之今俗所謂印㘦餅也後世俗漸侈此不用扵祭享亦沽畧矣今之所尚者糕也家禮所謂粢두006糕是也或稲粉帶濕入甑爛熟自成餅者謂雪糕或小豆去皮而間鋪之謂豆糕又旣餅而豆屑為饀間鋪松葉爛蒸者謂松餅或不用松薄餅有紋者謂㪚餅内饀而蒸外粘豆屑者謂之團子或和以靑蒿見通考皆一時之俗也
[난-001]粢 : 餈
[난-002]粢 : 餈
[난-003]粢 : 餈
[난-004]粢 : 餈
[난-005]粢 : 餈
[난-006]粢 : 餈


冷淘 

詩家多言槐葉冷淘昔野狐泉一女子善制水花冷淘㘦以吳刀淘以洛酒杜詩靑靑髙槐葉採掇付中厨新麪来近市汁滓宛相俱意者以水花槐葉之類溲麪為餅細㘦漬酒候冷而食者也槐非花黄之槐恐是柟木也我國指柟為槐亦似有自


灰酒 

朱子書有飲酒有灰之語灰者滓也陸放翁言唐人喜赤酒灰陸魯望詩酒滴灰香似去年是也周官酒正辨五齊之名泛齊者成而滓浮泛泛然如今宜城醪醴齊者成而汁滓相將如今恬酒緹齊者成而紅赤如今下酒所謂赤酒即盎齊之類而李賀詩小槽酒滴真珠紅是也所謂灰酒者即泛齊醴齊之類杜甫詩蟻浮仍臘味則指宜城醪也禮䟽引曹植酒賦宜城醴醪蒼梧縹淸為證泛與醪古人亦或混稱矣醫家用無灰酒入藥謂無滓澄酒也李芝峯引魯望詩謂中朝人釀酒多用灰芝峯之博亦不及此耶


山葠 

新羅五葉葠雖是土産亦絶貴貧士難得以治疾莫不以俗所謂沙葠者替用按本草沙葠有苗莖直而俗用者蔓延㫁非此物矣人謂是蔓葠蔓葠不見本草今人誤以薺苨為蔓葠用治婦人産後諸症然薺苨者觧毒之草使百藥不能循其經其謬明矣其蔓者恐是山葠董越朝鮮賦松膚之餅山葠之糕自註山葠非入藥者其長如指狀如蘿葍遼人謂之山蘿葍亦取和秔米搗之煎為餅餌此物膚理極䟽和米粉油煎為環餅俗稱山蒸今人尚有此制必是此物也余甞試之此物折之則有白液乆則變淡血色盖亦人葠之類而有補血之功或稱蔓葠而治婦人疾亦冝矣


婚禮朴桂 

國家祀典有藥果中朴桂小朴桂毎疑何所不足而無大朴桂㨿髙麗忠宣事白馬蜜果皆従本國之俗也今俗同牢用漢果婦之餪饌用大藥果漢果亦朴桂之類大藥果即所謂油蜜果意者此大朴桂而其次有中小之别故今婦家餪饌尚稱朴桂此皆古之蜜餌遺制也别有所著不贅



星湖先生僿說卷之五
 
 萬物門
 
道袍 

古之道服東俗所謂道袍也此亦後世賓두001祭之服禮註袍者衣有著也有著則非上服矣然白袍靑袍之稱其来已乆字書云袍者表衣之通稱俗曰直身兩京稱道袍朝服亦曰袍隋唐謂之馮翼今號直裰即古逢掖也然則魯之逢掖亦不過今之道袍而已今世士大夫燕服皆用道袍而武弁則用裰翼凡深衣衣與裳連故裳有殺幅而無襞積玄端裳不連衣而有襞積兩旁缺開其上下連而有襞積古無此製也裰翼者恐馮翼之類耳
[난-001]賓 : 賽


簮導 

導者頭髮之飾也晉書馮遷追及桓玄玄㧞頭上玉導與之曰汝何敢殺天子齊高帝打破玉導曰長奢侈之原是也東坡詩簮導輕安髮不知簮與導疑若二物釋名又云簮建也所以建髮扵冠也導所以導掠鬂髮使入巾幘之裡也通典云金飾玉簮導又云金寶飾導簮冠所謂飾導而簮冠者恐是一物而異名也意者如今俗籖子之類可以掠鬢髮使入網巾而古者因橫簮建髮扵冠則又謂之簮也或始有二物而後来取便同用則謂之簮導耶通考云唐制七品以上以白茟代簮八品九品去白茟然則茟亦簮之類耳意者因張安世持槖簮茟以備顧問遂成此制


蜂廵 

余飬蜂而知古者廵狩之有其義也蜂之有君非有智與力之能庇禦于衆特安居而待其下之供給其下之親上死長如嗜欲然然無此君蜂亦不能成羣無以保守永命也迹其日用事為其君疑若無所用心然君之動静衆必以之觀羣蜂喧閙飛繞則知其君之內有廵動也毎日過亭午則必然以意推之君亦一蜂耳蟄在一窠無所猷為羣下何従而知其有無必時出廵警使心意相接上下相固不可以但已者也不然雖搏土刻木像其形而投之蜂亦共尊而不覺耶寕有是理


龍力 

水行龍力大陸行象力大故曰龍象然凡天下之物陸不如海陸産莫如獅象比之扵水産非䓁列也夫龍之神變有不可測者怒而起㧞屋折木昔曾驗之西海龍闘獰風自南而北旁及東海之濵千有餘里誰如其力㢤龍興多在夏秋之際不但風雨震霆龍之欲動雖凉生之後必數日蒸熱醖釀然後乃升其蒸且熱分明是龍之為也意者將升也已扵海中役氣作力精神透見風日變候甚可異也始知凡恠風駭雨莫非神物之弄幻非時運自然之候也


柿 

沿海多柿其實有高下不同䓁也然至霜酣濃熟則亦莫不多液甘滑比他果品最勝海邦人並取均賞두001取其優舍其劣有携其下品至山峽人各稱賞以為無敵殊不覺更有上品在當前快意無害為無上也余謂古今人長短亦猶是也上自孫吳歴韓信諸葛至李靖郭子儀之屬無不自䧺一世筭無遺䇿今人毎執迹而評隲曰彼如是此如是皆峽人之談柿也烏足以知之若使數子並生一時比權量力則前未必勝後未必輸智愈見而拙難掩矣盖蒔花種果必求異品因以繁植轉益嘉羙何獨人材毎下扵古昔耶此余所未暁也
[난-001]賞 : 嘗


琴 

說苑雍門周以琴見孟甞君孟甞君曰先生皷琴亦能令文悲乎是周之琴素號為增悲也按劉勰新論云雍門作松栢之聲齊湣願未寒服謂能令人凄寒思温也此必有實事而不可考其所謂松栢之歌亦恐是說苑墳墓樵採之類夫樂者樂也要使人和樂惡悲而喜樂亦人情也至扵絲竹之聲輒取其掩抑凄㘦或流淚不禁益歎其善此所謂以悲為樂也豈非戻乎新論又謂夏甲作破斧之歌始為東音殷辛作靡靡之樂始為北聲此亦無所考也靡靡即師延濮水之音哀怨流湎者也家語子路皷琴有北鄙殺伐之聲則麄壯急疾者也韓昌黎聴琴一篇古今絶唱然昵昵兒女語恩怨相爾汝濮水之音也劃然變軒昻勇士赴敵塲北鄙之音也推手遽止之濕衣淚滂滂松栢之音也置之郊廟之上不免為牛鬼蛇神


鰈域 

東國謂之鰈域按爾雅東方有比目魚名曰鰈不比不行郭註狀如牛脾鱗細紫黒色一眼兩片相合口近腹下今人以東海之俗稱嘉魚者當之此物形圎鱗細背黒腹白口在一旁兩目俱在背上見之疑若二片相比而行其實不然其所謂口近腹下亦以相比言也禮豆實有脾析註脾牛百葉百葉者今之千葉只扵有角牛羊䓁物有之脾則五臟之一凡人畜胃上有匾而長者是也俗稱吉花今西海中有名舌魚者亦目在背口在旁一如鰈形長恰似胃上之脾郭之所指當是此物而不比不行古人不曾親驗意度為說也牛之百葉亦名牛脾故俗以嘉魚者當之


禽獸不知父 

世言禽獸知有母而不知有父然凡禽之巢居者自營巢抱夘至乳哺皆雌䧺共劬至雛成飛啄不獨不知父母亦相㤀耳如虎狼之吃肉待飬之類亦必如此且山野之物莫不牝牡有别動止相随則與巢居必無異也世言烏反哺余甞驗之鵲與雀亦或有如此者但不多見意者烏未必一一皆然即時有性孝者耳凡家畜鷄鴨牛馬犬豕之屬雌䧺牝牡都無别飬雛而父不與勢使然也設或無鷙攫搏噬之害放在閑曠各自生長則亦必牝牡有别今見犬鷄羣逰其隂陽之交猶稍自有擇其不然者多緣狃以成習也是以知之不佳皆因教導之不明


委蛇 

羔羊之詩羙在位者也必曰委蛇委蛇其語勢如吁嗟獜兮吁嗟騶虞之類疑若有如是之物而比况扵人者也莊子達生篇云夫以鳥養飬鳥者冝棲之深林浮之江湖食之以委蛇是必䖝豸之名也又云齊桓公田扵澤見鬼焉齊士有皇子者曰山有䕫野有方皇澤有委蛇公曰委蛇之狀何如皇子曰其大如轂其長如轅紫衣而朱冠其為物也惡聞雷車之聲則捧其首而立見之者殆乎覇盖澤中大蛇而其見人以為祥者也大抵二南多以物為喻關雎螽斯鵲巢之類先言物以起興麟兮騶虞委蛇之類後言物以實之安知詩人之意必不如此耶其謂覇徵者如公孫丑覇王不異之說自是齊人之口氣而其稀見為祥則决矣姑識此以廣異聞左傳襄公七年有此語宜作一般看恐是自得如委蛇之行也


畜獸屬辰 

獸畜之分屬十二辰舊雖有說皆未必然謂䑕前五爪後四爪前陽後隂跨居夜半之象余驗之老䑕前後皆五爪也意人偶見雛未完者故云爾耶偶考本草䑕性氣歸腎腎者水也坎水為子故其為物也晝息夜動夜半之子卽其恣行之時也又亥子丑皆屬夜亥為豕丑為牛何也二畜歧蹄屬隂頭垂下走皆水畜也牛起先後足豕毛象水尤可證又豕色多黒牛色多黄亥固專水而丑稟圡氣也虎行扵夜而將暁歸窟虎静而兎動其屬寅卯亦似有理其他多不暁說者謂龍五爪蛇歧舌所以有隂陽之别然余見畫龍必四爪未知何故惟馬蹄不歧起先前足色多赤當屬午鷄至酉捿塒當屬酉狗司昏羣吠夜深亦静當屬戌羊歧蹄屬隂然未申之為羊猿未可深暁


緩聲 

王朴之律以黄鍾孔徑三分之管半之為淸聲倍之為緩聲樂府有緩聲歌必指此而言也今世心方曲有緩中數三調意盖祖此


苔 

土之苔靑木能克土也木之苔白金能克木也金之苔赤火能克金也人之苔黒水能克火也水之苔亦靑水土同宮故苔亦木色也石之苔亦靑石又土之類也凡苔根著甚固故無不入驗之金石劒乆則赤澁侵蝕漸深磨不可去而終必缺敗所謂繡澁苔生是也石亦苔乆則剝落也人苔所謂䵟刺是也面之赤色火氣為主故䵟刺生而其根極深如金之繡苔也心無形體其亦有苔歟曰有物欲是也欲亦有根著之丹田去之最難


灰 

火性引水故穿井之法掘地既深多爇烟火上壅不洩則氣便旁通便能引泉脉来也又如實灰扵噐注水其中一升之量而能容灰與水二升灰帶火氣含水在內水為之不洩也石灰亦能引水有堪輿術者為余道置馬槽扵石灰之上槽常水濕灰又帶火而引水槽便易朽治壙者慎之其言亦似有理農家糞田木灰為上焼㓕之中其理生長腐臭生新之義且能引濕也其在土中旱乾則勒留濕性滋飬尤勝但水澇之時或反致害種綿家冝知之


元氣 
 
物生氣稟元有長短之數如草不過一歲人不過百年之類是也就其中草有乆速人有壽殀氣數亦各異是氣也生而長長而衰衰而死各有所稟之限是謂元氣也其始也形小則氣小形氣并長氣充扵形形大氣衰則㳺氣雜糅形未有空缺而元氣之分數無補扵消减也天地亦然盈扵兩間者莫非元氣而亦必有衰息之時其十二萬九千六百年即一大限也善言天者必驗于人知人則知天矣然其代序循環與生物不同晝夜冬夏生息相接不似㳺魂之銷㪚也夫夜凉晝温由日之出入非元氣之變也冬寒夏熱由日之逺近非元氣之變也寒暑相推而物生其間這元氣絪緼亭毒精聚而化醇精㪚而澌㓕不離扵天地元氣之內無不相通如一團香在室氣遍一室一把火在庭光燭一庭此天人氣合之說也曰然則物之元氣脩短有一定歟曰非然也此有一漏壺塞口則不縮物撼則易洩何以異是吾但見刺促而失其稟者恒多矣乎


立耘噐 

昔先子赴燕過遼野有詩曰立耘可見踈耕作行市方知競末功農噐有立耘之名古也遼東人謂之剗子柄長幾二丈刃廣博如我國之鍤子此用扵旱畝而不宜扵水田也意者畝間去草此必不便其起土培根之用歟我俗之鉏其柄短其刃楕尖鉤而斜利扵撥土如犂之有壁甚宜扵坐耘考諸錢銚䓁噐盖不見有此制天下之利噐也彼立耘者亦踈矣


火銃 

天下之物猛勢莫如火故言最猛必曰火如烈于猛火是也雷霆者陽畜成火鬱扵內而不得發則奮决而出劈石破山智者見其如此鑄成鳥嘴銃䓁火噐余少時見有放銃者銃乆廢沙澁既炷火丸不順導筒銕炸裂手握未展虎口裂開其熛疾如此是故銃長則勢尤猛猛則易以炸故聞胡銃甚長而末尖本厚防此患也曾扵人家見倭人復讐銃長不過數扶倭人袖中暗發者也其用宜扵十步之內而過此則無力云流賊之時賊多殺孕婦倒植露隂醜穢㫪撞扵是城上銃皆炸裂以鷄狗血灑之然後始放丸此又何理意者彼不過妖魔呪符之術故生血能禳之耳


龍華 

西國人言水味本淡今泉井之水雖甘烈非水之本味即土氣之染成是以水莫如雨霖飲之無病乃有水庫之法盛儲庫中經乆而滓穢盡㝎去其滓而用其淸其術極巧余有庄土在野中野無泉脉其人皆飲陂澤雨霖所滙謂之龍華鴈鴨鸛鶩之所甞留戯穢惡滿渚水䖝水草交亂腐朽色濁而味臭見之令人欲嘔然作飯作酒無不美洗濯物甚潔白凡濵海多重腿之病獨飲龍華者無此症始信西國之人經驗甚熟


觀物 

易曰方以類聚物以羣分萬象皆然觸眼有覺一日偶至陂澤之地水鳥羣至鴈鴨之屬咸在其志皆喜水而有求故其逰戯與同方以類聚也分形既别故鴈従鴈行鴨従鴨飛各有隊陳物以羣分也彼居雲水之間任徃任来其意向未必皆同而一鴈起則羣鴈従之一鴨至則羣鴨與同其飛也一東則衆随而東一西則衆亦如之所以成羣此似無私其止㝛也羣不多則欲下而不下必尋衆聚而歸焉此似扵和同情狀可喜觀物有得豈虚語㢤


占城稻 

東坡白塔舗詩吳國晩蠶初㫁葉占城早稲欲移秧曰早曰秧似非宜扵旱田者也占城又别有一種稲大明太祖詔頒占城稲扵天下凡稲宜水田旱則失稔此稲耐早也我國與燕接界使命繹續如木綿既播扵中土而却為文益漸帶得来既有耐旱之稲寶莫大焉又如何至于今寂寥也余至濵海曠野之地土皆澱泥淤成而無一脉泉霖潦之外更無蹄涔遍野種稲皆色白而芒長俗名倭稲種在乾土苗立如針細乃數以大木駕牛拖拽則草薙而苗不敗俄而勃興扵夏雨時不日乃成蒂甚韌雖風雹不隕其穫也以鐡筋雙挾力拉始零若播作時雨水則甚忌一與泥田生者相反也余謂此必占城稲也占城即南裔濵海之國必多野曠而無泉之地土産之冝必與此同其性今也鑿地為陂却有水草生此非必彼傳至此此必有自然育成者也以此推之人材之生世自不乏彼執䇿而嗟無馬者何心中國有黄穋稲者種六十日便熟雖緣南方氣暖亦必别有速成者也恨不得此種到此見三才圖會


檜柏 

今人墳塋前多樹檜檜年乆多為雷震戒勿樹東方朔云柏者鬼之廷人遂引以為證然柏是今之側柏察其葉一一皆側可證檜者柏葉松身何甞葉側耶東俗以海松實為柏子此訛傳也海松松之别種與柏何干然治棺者以柏為上古有松千柏萬之說程子亦云余驗之柏未有許大者也又柏枝多向西故名柏云亦未見其必然或者柏有别種可以治棺而今處處有之者非真耶然檜柏之類既多震擊則要非阡岡可種者按世說郭璞謂王丞相有震厄截㫁柏樹如其長置床上常寢處則可消數日果震柏粉碎博識者所當考


耽羅牧塲 

耽羅牧塲其髙大者没數驅出遺在塲者皆駑劣下乗大宛之種今變為騀駊而寒則厚衣暑則就隂止則蒭豆昏晝不撤行則不過一息喂輒滿腹蒭豆之不足熱粥澆之是以馳不過三二百步汗流脚蹶止則或蹄齧風逸覂駕傷人平時騎乗猶且不堪况禦侮扵風沙絶域之外耶盖胡中牝必字牡必騸字則育繁騸則馴良必至之理也詩曰騋牝三千牝馬之髙大者許多則馬如何不駿而繁㢤余聞西洋之言喂馬寕麥無菽喂菽則只增肥澤而剛勇之性換矣此說亦有理凶歲人糜菽為粥啗必體重夢煩不與米麥䓁即穀性重濁故也


䅈吉了 

白樂天有秦吉了詩曰彩色靑黒花頭紅此鸜鵒一種能言者也說文似鵙而有幘是則花頭也樂曲有鸜鵒舞此萬歲舞唐武后時飬鳥宮中能人言甞稱萬歲故為樂而象之通考云嶺南有鳥似鸜鵒稍大乍視不可辨乆飬之能言南人謂之吉了開元初廣州獻之言音䧺重如丈夫委曲識人情慧扵鸚鵡逺矣北方常言鸜鵒踰嶺乃能言傳者誤矣然則鸜鵒来巢之類雖㫁舌而不可使之言其能言者即吉了而象為樂舞則通謂鸜鵒舞事文類聚載在鸚鵡下與鸜鵒别中土人亦不能細辨故耳


踏索緣橦 

今世優人有踏索戯或謂履繩漢世以兩繩繫兩柱兩倡對舞行扵繩上對面道逢肩㘦而不傾張衡西京賦跳丸劒之揮霍走索上而相逢是也比見此伎轉巧不特對舞或能筋斗手彈奚琴蕩揺橫斜而能不墜伎之巧捷乃如是問之曰單繩易扵兩繩也又有緣橦戯或稱尋橦即險竿戯也又名都盧伎自漢武時有之都盧國名其人體輕而善緣能跟掛腹旋因橦而見伎亦謂角觝之戯西京賦侲童程材上下翩翩突側投而跟掛若將絶而復聮是也唐文宗開成四年張樂有童子緣橦一夫徃来走其下如狂上恠之左右曰其父也其履危可知今我東之俗此伎絶巧北使見之以為天下無有云此皆倡優程材之戯也我東人百事卑劣惟倡優不拙是可憫恠耳


猿騎 
 
猿騎戯者今俗謂馬上才能扵走馬上飛踏如猿鳥此軍門兵士能之或似有補扵騎射則不比程材雜劇之無用雖存之不妨或有能騎雙馬者


浮白 

大白罰爵也出說苑然成帝與張放䓁宴飲禁中皆引滿舉白則不應用罰爵也或曰飲訖舉觴告白盡若然魏侯何以曰浮之大白公乗不仁又何以舉白浮君余意凡無飾曰白明堂位爵夏后氏以琖殷以斝周以爵夏以玉飾殷畫禾稼斝稼也周亦有玉飾古人飾畫莫不寓戒無戒而稱白則宜扵罰人及縦飲用之又爵有兩柱三足如戈形柱所以戒其傾盡足所以戒其過則傷也柱與足亦飾也引滿則泛溢也舉白則無飾而傾盡也比如簠簋不飾簠簋之盖必飾以龜形戒其貪食謂之不飾則貪食之稱故白者不飾也且浮者引滿也凡噐滿則溢故戒其泛溢今見畫飾盃盞必有斟量之限使無得過惟嗜飲食者必取盈非禮也禮投壺註浮或作匏或作符皆未見得是


薦芰 

屈到嗜芰召其宗老曰祭我必以芰及祥屈建命去之曰夫子不以私欲干國之典今事文類聚有論此者曰加籩之實菱芡存焉椘多陂塘菱芡所生父自嗜之而抑按宰祝奪乎所欲建何忍焉愚按此若禮所當薦到必不特命矣是必時禮之所行者然也然祭之日思其居處思其笑語思其所嗜者禮也既思其所嗜而不以是薦之可乎居山者必以魚鼈為禮居澤者必以麋鹿為禮君子謂之不知禮協諸義而協則禮雖先王未之有可以義起故草木昆蟲苟可以薦則薦也如犬牲豕牲之類特牲少牢之不載而禮亦無不著焉居椘而薦芰情禮允協况籩實有此耶建謂干國典其必當時適有此禁令故云爾此禮家之所宜詳


指尺 

人之身大約六倍其廣十倍其厚比于肘四倍比手大指十二倍比于連四指二十四倍舒兩肘縦橫適䓁盖肘者自肘橫紋至長指尖端大指者自腕橫紋至大指尖端四指者一扶也人長以八尺為度則其廣一尺三寸三分强厚不過八寸許人之背膺中平而兩旁殺各除中平五寸三分强合兩旁圓殺處為圍則徑八寸徑一圍三則三八二十四也然後添背膺一尺六分强則大約身圍不過三尺五寸弱也深衣之制随其人為長短廣狹之度故有指尺之說然有細而長者有大而短者有指短而身長者有指長而身短者依舊不可為法愚謂古所謂尺者即指周尺也其始以長短廣狹之中者為法則其身必長八尺圍三尺五寸也其有不然者宜随其身而盈縮之度其長折作八尺挈其圍折作三尺五寸為衣之長廣短狹比如醫家之橫寸縦寸之例則無所不合深衣之廣七尺二寸而三疊為衣則除一疊二尺四寸圍不過四尺八寸比身圍三尺五寸增一尺三寸也亦可以容軀軆裕如也禮所謂指尺者亦但以指莭之中者言其或長或短不在此數


朴堧樂律 

世宗大王有意作樂時秬黍生扵海州磬石出扵南陽命朴堧造編磬堧取黍積分為黄鍾之管其聲比中國律管差髙以為地有肥磽黍有大小以蠟鎔成比海黍差大一粒為一分累十粒為寸九寸為黄鍾之長三分損益以成十二律其說極可笑昔李照以縦黍則孔徑三分容黍千七百三十胡瑗以橫黍則容黍一千二百而孔徑三分四釐七毫皆不合千二百黍之文房庶謂容千二百黍為九寸而九十分為一是所謂一為一分後儒誤以一黍為一分也其言差近容黍以其體滑也蠟黍澁甚不可以累積真黍而猶有負戴死空之慮况蠟耶且蠟成較大則安在乎秬黍此不過以意為之也世無師曠之耳孰知其諧協否也海黍既若是鑿空而南陽之玉亦不過似玉之珉比滑石差堅非泗濵之浮石矣後成俔撰樂學軌範序云堧之所得土苴耳其亦有見扵此耶


俗樂 

俗樂有樂時調河臨嗺子啄木䓁調按新羅史王召見伽倻人于勒扵河臨宮奏河臨嫰竹二調此東方樂調之始意者此名流傳至今也今樂範一名淸風體也啄木亦稱河臨則淸風啄木皆于勒之餘流耳


管灰 

漢志云度起扵黄鍾之長以子穀秬黍中者一黍之廣度之九十分黄鍾之長一為一分至房庶云得古本漢志一黍下脫之起積一千二百黍八字當時皆不之信余謂若無千二百黍之文銖兩龠合之說又何従而有乎此其為脫簡無疑范景仁信従而不能發揮畢竟歸之扵多截竹管之說亦昧矣管灰之事牛弘之已不能對何可契合扵秒忽之間耶盖黄鍾九寸而其分為十二萬七千一百四十七数三分損益之際不如是不能詳也其實一寸為一萬九千六百八十三数竹雖多截其能明㫼而不錯乎别有所論不贅


生菜挂背 

元人楊允孚詩云更說髙麗生菜羙揔輸山後藦菰香自註髙麗人以生菜褁飯食之我俗至今尚然蔬菜葉大者皆如此萵苣為上家家種之為此故也張光弼宮詞云宮衣新尚髙麗㨾方領過腰半臂裁今人猶有此制長不至膝廣不及臂兩襟不掩方領適對如鶴氅兩邉為珠為彄以搭住名挂背此詩所舉者是耳俗之流来者逺矣近時頗有加諸道服之上者或者麗時亦如此而元人效之也


朝鮮墨 

吾東白硾紙狼尾茟為天下所寶至扵墨專用油烟比松煤深黒不及而滋潤過之中國則大抵皆松也東坡云兩合為良此未曾有試矣然韓子蒼詩云王卿贈我三韓紙色若截肪光照几錢侯継贈朝鮮墨黒若㸃㓒光浮水東墨亦為詩家所重如此雖謂以小兒眼睛為度深黒何妨其潤媚即鷄子白助其彩耳


論畫形似 

東坡詩云論畫以形似見與兒童隣賦詩必此物㝎非知詩人後世畫家得以為宗㫖淡墨麄畫與真背馳今若曰論畫形不似賦詩非此物其成說乎余有家蔵東坡墨竹一幅一枝一葉百分肖似乃所謂寫真也神在形中形已不似神可得以傳耶此云者盖謂形似而乏精神雖此物而無光彩也余則曰精神而形不似寕似光彩而他物寕此物


篝燈製管 

余見王世貞所撰楊忠愍繼盛行狀云苑洛子韓邦竒謂公曰吾欲製十二律之管管各備五音七聲而成一調何如公退而凝思廢食寢者三日夢大舜投公以金鐘使之擊曰此黄鐘也公醒而汗怳若悟者起篝燈促製管至明而成者六已而十二管成韓公撫膺髙蹈曰得之矣始吾輯志樂成九鶴飛舞扵庭其應乃在扵子耶余曾見退溪所輯啓蒙傳疑載韓之論易考變占一條四爻五爻變者却占不變九六之變而乃占七八之静者為不成道理退溪亟許之以為韓必有獨見不拘前聞者今以此推之扵樂律一事全無暁觧律之難成由扵黍龠分寸之不明夢覺而怳悟不知何㨿竹有鴻殺之别故必湏鑄銅毫芒之間易以差謬豈一日之間可辦者耶若初不知縦黍橫黍及千二百黄鍾之實而至是乃悟則従前者太迷而悟非真悟矣更湏究到縦橫之有不合而更得取舍之㫁案後方可言樂矣王固不足道如韓之志樂一書必皆强言而已矣後得楊之椒山集考之非王之謬即楊自作年譜者如此而王為其所欺也楊之樹立正大光明為何如而作如此浮夸讆言乃爾意者此䓁人慷慨成習輕死立莭其扵真積功程盖昧昧也不知為不知是知也初無留心涉獵而妄言可乎又有毛大可者批評極言其謬正與吾意合甚可喜也且曰韓苑洛書是蔡元㝎律呂新書之唾餘而可以言樂乎其師弟授受如斯而已也


鑄鼎象物 

厭勝之說所由来舊矣禮始死廢牀東首欲受生氣招魂則人従北榮而下此類甚多如五運尚徳建正易服及月令噐用之屬咸有規制此術家之所祖也左傳云昔夏之方有徳也逺方圖物貢金九牧鑄鼎象百物而為之備使民知神姦故民入川澤山林不逢不若魑魅罔兩莫能逢之其義何居禹平水土民生奠居所當先者豈無其道而乃汲汲然收天下有用之物鑄成無用之噐不惜功費之許大雖象物為備彼山魈夜义之類獨不能騁其妖幻耶意者懐襄之世人神雜糅鬼魅之害于人多矣其最為人患者魑魅罔兩是已孔子曰木石之恠䕫罔兩大抵罔兩之屬多是木妖故禹扵是收九牧之金各鑄一鼎而象其百物以為備盖金氣旺而木即受制故民入川澤山林彼鬼物不得眩售恠變而為人之害也不然縦使人燭其神姦彼將不以此畏憚而沮止耳然則所謂逢之者亦以鬼物言鬼物之遇民人渠自歛避矣若露其恠形使人見而驚怖豈非鬼物使人逢之耶逢與不逢其幾在鬼故曰莫能逢之程大昌曰範金肖物以示之則山行草茇者知畏而預為之避也其說亦曲矣不然則人將不知鬼物之可畏而不避耶


偷猫 

有猫従外至性偷而適䑕稀不能捕防之少怠輒竊食牀案人惡之甚欲除之又善躱避乆之移入他室其人素愛猫與之食俾不飢且多䑕能善獵得飽遂不復偷扵是號稱良畜余聞之歎曰此獸是必貧家物無食故不得已習偷既偷故棄逐之至吾家亦不諳本質又待之以偷獸其勢不偷將無以為生也雖有善獵之才誰復知之至遇其主然後素性見而能亦効矣向使偷時而擒殺豈非可惜耶嗚呼人有遇不遇物亦有然者也


鴝鵒眼 

文房之羙必稱端硯而鴝鵒眼為最上大抵端石有三種巖石為上西坑次之後磨又次之色深紫瑩潤扣之其聲淸逺有靑綠黄重暈圓㸃者謂之鴝鵒眼此巖石也其色赤呵之乃潤鴝鵒眼色紫紋漫而大者西坑也其色靑紫向明側視有碎星光㸃如沙中雲母而少潤者後磨也又有子石在大石中匠者識山之脉理鑿窟有圎色靑紫色者可直千金此中國重寶也我國安東藍浦皆産硯而安石色紫品劣藍石靑黒色國人重之皆無紋巖石不如坑石之光潤發墨或没在水中抒竭而取之尤勝物性之相反如此


桃竹杖 

余既衰朽力疲人多與之以笻杖其色羙形竒莫如躑躅必根大末纖而不髙其端直體輕堅剛色羙莫如竹然中虚易敗余謂物之難全如人之無完也人非聖人無盡善之理維杖可證吾聞桃竹産扵梓潼此竹獨中實如木杜甫所謂斬根削皮如紫玉是也或是庶幾者耶意者竹性既長雖閱以歲年未有增髙益大中空漸實此竹性壽故積乆而成者耶到老實驗方得


披枝傷心 

鄕社有人種果樹始甚宻人曰樹宻則不實荅云始宻則枝不繁枝不繁則長必茁竢其漸長而别其劣者間去之如此樹壽而多實兼有用材之利也不然穉而多枝長必不髙随而刋除旁柯則因此病蠧而樹便枯死矣余聞而驗之果然凡有䂨枝其㾗必朽水従朽入其心必傷駸駸然腐敗而蠧生其間樹安得壽㢤偶讀范睢傳云木實繁者披其枝披其枝者傷其心盖實繁則枝折披者折而披裂之謂也俄成朽蠧至扵心傷而枯死古人盖先得耳


火炮 

我國之有火炮自麗末始是時倭尚不知此術也辛禑三年置火㷁都監時判事崔茂宣與元㷔焇匠李元同里閈善遇之竊問其術令家僮数人習而試之未幾倭入寇羅世䓁戰扵鎭浦用茂宣所造火炮焚其船又鄭地以火炮焚倭船大勝然謂之焚船則與今之鳥銃别矣鳥銃者見扵丘氏大學衍義補而戚継光紀效新書尤詳倭人得之用之益巧我國壬辰以後始有製造之法而前此不能故狼狽至此守城如金時敏水戰如舜臣皆中丸死噐之殘忍者也是則天减和氣地增愁色而人界之阨㑹也子曰始作俑者其無後乎剏是噐者豈特作俑而已乎


乇羅麻子  
 
宋嘉祐中蘇州有船桅折飄抵岸船中人衣冠如唐人繫紅鞓角帶短皂布衫語不可暁試令書字字亦不可讀自出一書示人是上髙麗表稱乇羅皆用漢字麻子大如蓮的日中暴乾就瓦上輕挼其殼悉觧揚取肉粒粒皆完乇羅濟州也所謂書字必如今時諺字土俗之所用麻子又必是今之萆麻意者此物嘉祐以前中國無有故云爾


乾靈龜 

今之指南針木套中立尖柱又針腰作凹掛在柱尖琉璃隔之使不傾墊套傍刻干支及四隅卦名或套用象牙其製極巧妙古未始有也沈括云以磁石磨針鏠두001則能指南然常微偏東不全南水浮多揺蕩取新纊中獨繭以芥子許蠟綴針腰無風處懸之其中有磨而指北者盖其時未有輪圖也所謂微東即術家正針是也意者此時主天上子午以縫針為㫁不如今俗主南針也縫正二針扵二十位中差半位堪輿家術大行已乆較之二針吉凶互易此果何故乎浮水之法今人謂之水靈龜故木套者稱乾靈龜今人以針和磁石蔵之經乆後用之其指南便是指北未有其别若但磨其鋒則有南北之異意者針鋒未㝎南北而石之生有南有北若襲其南氣者南指襲其北氣者北指耳
[난-001]鏠 : 鋒


鱷魚 

韓文公逐鱷魚文引古擉鼈之語鱷盖鼈屬故云爾沈存中云王舉直知潮州釣得一鱷其大如船畫為圖自序其下云其形如鼉但喙長侔身牙如鉅齒有黄蒼白三色尾有三鉤極銛利遇鹿豕攫以食之生夘甚多或為鼉黿其為鱷者不過一二土人設毒于犬豕之身筏而流之水中鱷尾而食則斃余驗鼈嚼物極有力且夘生但尾無鉤其類極多水大則其育物愈大故海中有巨鼈之名潮州傍海故鱷所以多有乎


石龜氷龜  

禹治水而洛出書書者靈龜之文也禹告厥成功不以此物何也今考禹貢之篇略不槩見可異也此說既著繫辭則非浪傳也記云後玄武謂龜蛇也古者謂龜為玄禹所錫玄圭恐是龜與命圭也以圭承命還圭而復命禮也扵是並與洛書而告功也胡庭芳啓蒙翼傳云歐陽公未信圖書以為恠妄並與繫辭不信温公通鑑魏明帝靑龍間張掖柳谷口水涌寶石負圖狀象靈龜立于川西有石馬鳯凰麒麟白虎犧牛璜玦八卦列宿彗孛之象恨不使歐公見之以祛其惑也愚按圖書之義說得爛熳疑若無復遺憾而後人重加理會輒出新義縦橫沕合苟非天工不能到此豈贗成紿人之比乎按十六國春秋符堅永興十二年髙陸民穿井得龜大三尺六寸背有八卦文命太卜池飬之又按金志天㑹四年汴都太康縣一夕大雷雨下氷龜亘數十里龜大小不䓁首足卦文皆具天降氷文地涌石象是果誰為彼氷與石皆無情頑物必象龜形况神物之生天理符應理宜如此歐公終不免淺之為丈夫


鷚鳭 

今野中有小鳥且鳴且飛或髙或低俗名終逹人或不知為何物按爾雅鷚天鸙註大如鷃雀色似鶉好髙飛作聲包氏云俗號告天鳥其鳴如籥形醜善鳴聲髙多䪨東俗之稱終逹者正是此物野人云其中指偏長異扵他鳥其果然否或以其飛則鳴疑其為鶺鴒然鶺鴒即澗溪邉小鳥背靑黒腹白頷下有錢行必揺者是也其乳也必扵沙石間不作巢其毛其卵與細石相混人過而不覺其狀如剖葦剖葦者爾雅所謂鳭鷯是也今林薄間多有


鷸 

鄭子臧為聚鷸冠人以蚌鷸之鷸同看非也蚌鷸之鷸即今俗稱稲鷂者是也小而灰色羣飛今海邉水田播種鷸便至不驅則湏臾損種至四月八日後鷸盡去為其將乳扵島中也子臧所好則翠鷸也似燕紺色出鬱林云


鳩杖 

古者飬老之禮必用鳩杖說者曰鳩是不噎之鳥此因祝哽祝噎而言之也凡鳥之不噎何限而獨扵鳩言之何也余觀鳩之哺子必吐既食而復吐安在乎不噎况吐而哺子如鸛雀之類亦多矣一日有山鳩至前引聲長鳴延頸至地宛似稽首拜祝之狀遂觧之曰此郯子所稱祝鳩者耶何其聲容之宛似也既謂之祝則所祝㝎是祥慶以禽鳥而祝禱惟鳩為然刻諸杖頭乃祝其不噎不哽冀有以益享遐壽是為靈壽即今布穀是也


五鳩 

傳曰鴡鳩氏司馬也為其摯而有别註云摯者猛摯之義故為司馬鴡何甞有猛鷙之性詩關鴡註亦舉此句而以摯作至極之義則又扵司馬何干余謂鴡即䲶鴦之類羣飛而不相亂雌䧺一死則一殉司馬掌兵之官使軍中行隊整飭輕生相従所以為司馬也因是推之爽鳩氏司冦也註亦謂鷙故主盜賊夫刑官貴明不貴猛爽者明也鷹之獵雉兎也逺矚扵草莽之際毫末不遺所以為司寇也鳲鳩氏司空也詩云鳲鳩在桑其子七兮淑人君子其儀一兮其儀一兮心如結兮謂哺子朝従上下暮従下上均一不偏也此詩羙牧民者御下能平均也書云司空掌邦土時地利居四民謂飬民亦均一不頗也祝鳩氏司徒也其為鳥也其聲布穀其鳴也如叩頭拜祝取祈年祝穀之義謂厚民莫如穀也鶌鳩氏司事也以字義推之屈是謙卑之意此物性氣必有如此者註謂鷽鳩爾雅山鵲郭註似鵲而有文彩長尾觜脚赤余見山間有此必成羣不相離有文而成羣近扵禮故云爾耶宋邢昺云知来事鳥恐無所㨿


牧丹無香 

新羅善徳女主見牧丹圖知其無香曰絶艶而無蜂蝶也余驗之未必然但無蜜蜂花艶而氣惡故也余甞賦蜜蜂云殉國㤀身即至誠勞心事上獵羣英牧丹叢裡何曾到應避花中富貴名博物者考焉


鷹連 

今俗謂鷹必曰鷹連人曰鷹者一或?死羣鷹連續死一架皆空故稱也退之作韋丹碑丹徙厩于髙地因其廢倉大屋馬以不連死亦以?死為言也可考


鷣鴆 

唐國史補松脂入地千歲為茯苓千歲為琥珀千歲為䃜玉逾乆而逾精鷣鳥千歲為鴆逾老而逾毒南中山川有鴆之地必有犀牛有沙䖝水弩之處必有鸀鳿及可療之草也此說可以喻道善惡一判如路岐益繆舜跖所以分也如世之窮凶鉅慝其始心所存未必皆如此只緣用心一差轉輾推蘯或至弑父與君也敢此鷣鳥成鴆之說也事變萬殊盤結不觧智者處此必有可了之路窮無不通特才有所未及也易曰觀其㑹通以行其典禮居今之世但諉諸無可如何者直昧昧耳此鸀鳿療毒之說也


坐馬 

營葬返魂俗禮必鞍馬前行謂之坐馬此貴官乗轎者之例也中國亦然或謂誕馬或謂㪚馬或謂但馬演繁露所謂外官儀従有㪚馬前行是也然則有官者則従俗亦可


女㡌 

古者死者不冠而用掩所謂皮弁服爵弁服者指皮弁爵弁之服而非用弁也掩之制帛廣終幅長五尺析其兩末者將以後脚結扵頥下以前脚結扵項後䟽云如今人幞頭但以後二脚扵頥下結之盖幞頭者用帛方幅四角有脚褁頂前後以前二脚結扵項後以後脚結扵額上掩則中柝之為脚而已不别為脚也凡巾制莫不如此家禮用幅巾大抵相近也婦人則鬠無笄用組亦如男子之不冠而不著頭面所用焉或者此與幎握之類同用而婦人亦通用耶今俗婦人之䘮有女㡌與掩略似必是流傳轉訛故也余叅古循今為之制度盖頭圍以今布帛尺不過一尺二寸許用黒繒廣六寸長一尺五寸従上端中屈六寸正方左右縫合則下端餘三寸従下端當中柝開六寸為兩脚則柝至其正方之中心圓殺脚末捲以向後圍繞兩脚適對用線綴住别用繒夾縫廣寸許長尺二寸中屈為垂角其柝開處又别用條加襈而幎既用裌則掩亦如之雖違古亦無妨毎見人家此物無㝎制制各異形故著為例


新羅琴 

眉叟許先生有新羅古琴萬暦間鶴林公子逰關東得新羅敬順王琴傳其制卒歸扵許氏云初晉人遺新羅七絃琴時苐二相王山岳减一絃易徽為棵彈之玄鶴来儀遂名玄鶴琴此必其遺制也王之降髙麗也封樂浪王政丞除國為慶州為其食邑審知副戶長以下官職䓁事王則必留居故國矣時王子哭泣辭入皆骨山倚巖為屋麻衣草食終其身或者王子携舊噐隱遯撫絃以舒其寃憫琴遂遺落在東郡耶新羅之亾當後唐淸泰二年至萬暦間幾八百年為公子所遇亦異矣余以今京中水標橋所刻周尺古制遺許徴士坻一一度量長短廣狹之数較諸今樂學軌範玄琴則不啻大矣軌範之成後扵敬順王五百有餘歲而不過因當時樂坊所蔵為之記其不同無恠也意者此真而彼譌也歟


日本刀 

眉叟乃林白湖悌外孫白湖得一古劒扵日本賈客後劒歸許氏余曽見之色白如雪光射人暑月㧞鞘掛壁凝露滴其尖云夫五行首金金則生水說者謂金鐡火鎔成水故云爾若然世之㴞㴞流者皆水此何従而生今以此劒驗之金之生水信矣意者銕皆火鍜失其本性惟其得地四真精者本性猶在故然耶然則土中生水其實土始飬成金精金又生水非金則土何由生水盖石生扵土石即金類故色白銕必産沙石之間可見其性類也水又生扵土中石竇余謂言金則黄金黒銕白石皆舉之耳


琴奏鶴来 

俗樂玄鶴琴剏自新羅琴成而鶴来舞故名也按樂書云晉平公聞濮水靡靡之樂謂師曠曰音無此最悲乎師曠不得已皷之一奏有玄鶴二八集乎廟門再奏延頸而鳴舒翼而舞意者東人識淺拖引古事謊說如此又或東琴聲悲致物如師曠所奏也若然與淸廟希音之雅樂逺矣何足稱㢤周子云代變新聲妖滛愁怨導欲增悲不能自止故有賊君棄父輕生敗倫不可禁者也樂者古以平心今以助欲古以宣化今以長怨不變今樂而欲至治者逺矣玄鶴之琴近之矣


木弩千步 

唐太宗東征為流矢所中目盲史官諱之故牧隱詩有誰知白羽落玄花之句麗末必有其文字可考故云爾盖弓矢之利東邦為最肅慎楛砮天下為寶肅慎即我東北役屬之國也然今我造弓非水牛角不强材産扵中國也其筋膠亦非我國獨有挽强射逺又非東方之專能也北道有木俗名西脩羅細析浸水垂之梁而懸之石待其直而削之其刃曲而圎削而成可為箭幹有石尖利可代刀削意者楛矢砮鏃不過如此必鈍劣而不及竹幹銕鏃此未可暁矣我太祖常用大羽箭以楛為幹以鶴翎為羽必也神勇所為耳唐揔章間帝徴弩師扵我國造木弩射不過三十步帝云爾國造弩射千步今不然何也對曰材不良取材本國可矣取材而不過六十步詰之對曰臣亦不知其所以然殆木過海為濕氣所侵歟帝疑不盡技刼以罪終不效其能云所謂能射千步者必因東征而知之也今强弩輕箭逺不過数百步彼傳者未必可信然太宗處三軍之中必不躬蹈危地而飛矢能中之此所以必欲徴師造成也今軍中有細箭能逹四百步力雖不猛亦足以傷人之目唐宗所中當是此物耳今聞武庫兵備莫非濫惡不可用主上中朝憂歎不能革變此不但下不卛職之由即法不得其便耳地두001官藁人職考두002其弓弩以上下其食所謂餼廪稱事是也若造成而不别工拙其不盡力宜矣月令孟冬命工師效功物勒工名以考其誠功有不當必行其罪古人之用意周宻如此今什噐之自中國来及自日本来者莫不如此雖書卷必識工名惟我國不然時扵佩刀上效刻倭名以亂真其事可咍今依此工匠則上下其食兵噐必刻任掌人姓名又識其苐次天一天二地一地二如科塲試卷之例然後㸃考者不必盡閱抽栍取其若干罪不貸其已成者亦差人細閱去其無用者其餘亦刻其閱者姓名外郡皆如此大將時又抽栍取列郡武庫罪不貸事不繁而功辦矣又按新唐書兵志凡㐲逺弩自能施두003張縦矢三百步四發而二中擘張弩二百三十步四發而二中角弓弩二百步四發而三中單弓弩百六十步四發而二中皆為及苐逺及三百步不减扵鳥觜銃今世未聞有此何也
[난-001]地 : 夏
[난-002]考 : 試
[난-003]施 : 弛


酒材 

酒齊者飬老供祭之需用莫重焉故酒正之職以式法授酒材月令所謂命大酋是也凡材有六秫稲必齊者稲必早熟粘液精鑿明潔也麴糵必時者麴必秋罨早成糵者取甘今人不用也湛饎必潔者先以米百洗以水淸為度湛在水中過三日饎必蒸餾候冷方釀也水泉必香者湏取味甘氣烈也陶噐必良者良與苦相反陶之澁者謂苦惡湏取體滑者盛水涴濯過十日方用也火齊必得者火氣莫烈扵桑柴道家用之則多繫扵薪槱慢猛也火用陽燧新發者始慢終猛略如文武火如是酒豈有不嘉者


五齊三酒 

五齊三酒之别終未有㝎說䟽家以厚薄為解厚薄繫扵米水多少米與水均為厚水多米少為薄詳其文恐非指此也古有醴自儀狄有酒也禮運云玄酒在室醴醆在戶粢齊在堂澄酒在下祭尚醴盎意者味甘故謂之薄也鄭氏以泛齊為宜城醪醴齊為恬酒盎齊為鄼白緹齊為下酒沈齊為造淸皆味甘者也其甘有術米用秫釀乗熱加之麥糵則甘矣成而滓浮為宜城醪則今之浮蟻也汁滓相將為恬酒恬與䣶同則今之一宿成者也或謂甜酒成而葱白色為鄼白則不待淸而篩過者也成而紅赤為下酒則稍久色深者也成而滓沈為造淸則浮滓盡㝎者也大抵皆味淡醉淺者也鄭氏以事酒為醳酒昔酒為두001酋久白酒亦두002謂久두003醳淸酒為두004中山冬釀接夏而成者此不過以釀成遲速為㫁䟽以醳酒為冬釀春成此與接夏成者相近舊醳謂之酋久白酒未有久而猶白者也此必久而更投飯故然矣字書有重酘酒名酴釄後来有六七投者梁元帝詩宜城投酒今行熟停鞍駐馬暫栖宿是也今驗之舊醳不湏冬釀大酒坊有三亥五丙之名釀後白醭味酸疑若不可成者閱月方成澄酒味極烈凡酒久成為最新必味薄也然古意未必如此只㨿鄭註為之說余平生最嗜淸明酒其法春月淸明時糯米二斗百洗浸水三日别用糯米二升同日浸洗先盝作末和水二斗煑成淡粥候冷入良麴另末一升小麥麪二升以東桃枝攪均經三日待其成酵篩過去滓禁絶生水入甕中乃拯二斗米饎餾為飯乗熱同入甕中置扵凉處只禦寒凍亦禁日光透照經三七日始熟味極甘烈雖暑月亦可造但饎飯候冷入甕也若嗜飲者厭其味甘則雖春月候冷增水二升味甘則近齊氣烈則近酒也此方吾得之良溪處士恐其失之故記之
[난-001]為 : 今
[난-002]亦 : 所
[난-003]久 : 舊
[난-004]為 : 今


明水 

司烜氏掌以夫遂取明火扵日以鍳取明水扵月以共祭祀之明齍明燭其明水夫遂陽燧也鍳方諸也鰒魚甲亦稱方諸故人或誤認余驗諸史非也鑒制未聞或圎而凹中向月水生也註以明水滫滌粢盛黍稷也粢盛者飯也饎飯以水又何以明水洗之愚意古人食竟必三飡以嗽口祭亦有此例也明燭者不但為火照蕭合脂膋皆用明火也禮云明水涗齊貴新也縮酌用茅明酌也意者鬱鬯和明水縮扵茅上也陽精莫如日隂精莫如月故明火以焫蕭以報魂明水以縮酌以報魄其理宜然若但為滫滌粢盛而饎飯則陳設後設此何為今國家祀典只陳虚噐甚無謂


綸組 

爾雅曰綸似綸組似組註云海中草生彩理有象之者因以名按緇衣䟽綸如宛轉繩也說文靑絲綬也內則註濶薄者為組似繩者為紃又按通志綸鹿角菜組海中苔今之紫菜也我國有俗名靑角菜者色靑形如鹿角生海中即綸也有俗名海衣者乃海中石上苔也色紫採者作片如紙恐亦是組也


貂裘 
 
北塞人崇用貂裘非侈心盖有為也寒月服之得風更煖入水不濡遇雪即消拂面如燄塵沙眯目以袖拭之即出東人用之而不觧其意


鼧䑕 

蘇武之在北庭掘野䑕去草實而食之按字書鼧鼥䑕穴土為窠形似獺夷人掘食之蒙古人名荅剌不花武之所食當是此物


兵噐 

兵者聖人之所慎噐不便利以其卒與敵也周禮冬官一篇大抵多軍旅之需車甲矛㦸弓矢之類其用材之苦良制度之長短輕重厚薄鴻殺倨勾細大較其分寸察其微宻詳錄而謹書惟恐其或失扵實用意至深也今我國則州縣勿論只京師武庫之儲者無一可用試以矢制言平時習射皆用無鏃家家多蔵虚費良竹此古所無者也已甚可惜而又有柳葉矢者皆火鍜竹幹剝去其皮至暴露雨露則不可用至軍中虎韔之需鷲翎彩飾為大羽箭價重十倍而逺不及百步此物果何為而費錢造成乎太祖東亭及荒山之擊倭皆用大羽箭按龍飛御天歌太祖好用두001大哨鳴鏑以楛為幹羽之以鶴翎濶而長麋角為哨大如梨鏃重而幹長不類常矢此恐神勇所用不可以常規例之凡矢羽豐則遲羽殺則趮是以夾而揺之以視其豐殺之莭也然古今殊俗人功漸巧楛矢石弩扵今為下是未可暁也宜令武臣擇材審工舍鈍取利叅互古書别為文字如考工記之說蔵之王府閱視則必舉以為凖其他無用之噐有法禁絶豈不有補乎
[난-001]用 : 射


鶴沙短簡 
 
事不㤀本禮也凡物古儉今奢故念故則侈心莭循今則轉轉相髙將無所不至矣古者寫字用竹簡㓒汁形似科斗其艱苦可想今人文房之具已濫矣爛用紙片無所顧惜此不念古之害也余王考任成川府時方伯即金鶴沙應祖其投抵一簡留在篋中以周尺度之縦九寸橫不過尺二寸紙亦薄劣以西方之富饒監司之尊貴莭財如此時俗可知今之守宰贈遺知舊其甚劣者長廣厚薄必倍加扵是則費楮七八倍矣其扵權貴又不啻數倍余見中華人札翰何甞如此此物非士大夫所自作必財出扵民而上不恤也民之煩費舉隅可見夫為治不明由不公不公由不廉不廉由不儉不儉由不安分苟欲安分念本為要物必本儉身必本賤以賤行儉公明自在其中扵為國何有昔䅈始皇以衡石自程當時方䇿必有輕重之數故也今亦量㝎輕重違者抵罪不貸扵民必有所濟偶閱舊蔵感而題


椰冠 

東坡椰子冠詩云天敎日飲欲全絲羙酒生林不待儀註云椰樹髙大葉長一房生三十餘子如瓜肉似熊白味似胡桃内有漿一升淸如水甜如蜜猶不言如酒字書云漿如酒謂之椰子酒其殼可為酒噐遇酒有毒則沸起若然雖類酒而非醺醉之用袁絲之日飲無何其堪待以為需耶東坡不飲酒故甜漿生樹而尚庶幾酕醄酣暢云爾凡樹木之中扵材用莫有如椰樹者也職方外紀西域印弟亞者即天竺傍國也其地多産椰樹為天下苐一良材幹可造舟車葉可覆屋實能療飢漿可止渴又可為酒為醋為油為飴糖堅處可削為釘殼可盛飲食瓤可索綯一木而一室之利畢頼之矣盖中國所得者與交趾相近而西國産者比此尤異


綵色 

禮䟽云金色白金克木木色靑靑白間色碧木克土土色黄青黄間色綠土克水水色黒黄黒間色騮水克火火色赤赤黒間色紫火克金赤白間色紅考工記云靑與赤謂之文赤與白謂之章白與黒謂之黼黒與靑謂之黻五綵備謂之綉盖文屬東南章屬西南黼屬西北黻屬東北綉屬中央則黄而兼四方之正色也然黄非間色也以五綵備者推之乃二者相錯而成也以字書考之木生火為靑赤間色曰火生土為黄赤間色曰䵌曰土生金為白黄間色曰黇曰金生水為黒白間色曰曰水生木為靑黒間色曰靘曰黤曰黲此外枝别泒分衆色不可殫記


狐魅 

狐妖獸也善為魅名山記云先古之滛婦也其名曰紫化為狐多自稱紫古記云百歲化為滛婦為羙女戴髑髏拜北斗不墜則化為人其說亦誕矣今人扵田野間徃徃遇之或能人面眩挐余家有老奴言甞扵山谷乗昏耘畒有狐過前舉兩足挾在喙㫄人立行四五步又四㨿두001走又如前步喙足皆白昏黒之際宛若人面及歸俄有行商數人顛倒投宿言路中遇白面女子當街作恠幾為所魅矣審之則乃向之遇狐處始知世傳狐戴髑髏者妄矣其說有理獵者云狐為狗逐必超過狗腰脊而狗不復售其憨猛亦魅人之類耳五雜爼云未有䧺狐為魅其果然否
[난-001]㨿 : 遽


白楊 

論語引逸詩云唐棣之華翩其反而註謂栘也按本草扶栘木味苦皮白樹大十數圍無風葉動葉反而後合引逸詩為證鄭云圎葉弱蒂微風則大揺圖經云白楊株大葉圓如梨皮白木似楊弱蒂㣲風則大揺栘與白楊無别也然陳蔵噐云葉無風自動此是栘楊非白楊也召南集傳云唐棣栘也似白楊亦必有異木而相類者也然逸詩言其華而不言其葉只因葉有翩反而揍合為觧可乎如今墓間所植白楊亦恰與栘相類不見有大株在或者土風之有異故耶白虎通冡墓之植庶人樹楊柳白楊亦楊名故後人樹之如此耳或謂今之白楊根甚盤延為塋墓之害不可不知


火浣布 

列子云周穆王征西戎西戎獻火浣布皇子以爲無此理두001蕭叔曰皇子果扵自信果扵誣理㢤又孔叢子引周書云火浣布垢必投諸火䅈貪而無厭西戎閉而不獻魏志云漢梁冀以火浣布為單衣魏文帝以為必不然遂著典論言必無乃刋石扵廟門外與石經並立明帝立西域重譯而来獻之扵是大臣乃試以示百僚遂㓕此論天下笑之漢武不信弦膠胡人見錦不信有䖝食樹吐絲所成江南不信有千人氊帳江北不信有二萬斛船山中人不信有魚大如木海上人不信有木大如魚要皆一套耳盖天下物無不有故有恒火之地則必將有火中生者比如海之醎水沃諸草木皆死大海之中却有草樹生出何以異此神異經云南方有火山長四十里生不燼之木晝夜火燃得暴風不熾猛雨不㓕火中有䑕重百斤毛長二尺餘細如絲恒在火中不出外而色白以水逐沃之即死取其毛織以作布用之若垢汚以火焼之即淸潔晉殷臣竒布賦云泰康二年大秦國獻火浣布尤竒乃作賦曰森森豊林在海之洲煌煌烈火焚焉靡休天性固然玆殖是由牙萠炭中穎發燼隅葉因炎潔翹與焔敷焱榮華實焚灼蕚珠燎無爍而不燋在玆林而獨昵火焚木而不枯木吐火而無竭乃採乃㭊是紡是績二說不同未知何者為得而要必是因其國人所傳而記之耳搜神記云崑崙之墟有炎火之山山上有鳥獸草木皆生扵炎火之中故有火浣布若非其草木之花則其鳥獸之毛也此論近之然至艾儒略職方外紀云火浣布是煉石而成非他物也儒略是西洋人西洋之人親歴驗視必其可信
[난-001]理 : 物


即且 

莊子云即且甘帶註云即且蜈蚣也此㨿廣雅而云也爾雅云蒺藜蝍蛆郭璞註云似蝗而大腹長角能食蛇腦盖形似蒺藜之實故名也郭必有見而言


狼尾栗尾 

董越朝鮮賦自註云狼尾茟其實黄䑕毛也盖我國以黄䑕茟為狼尾茟而越辨之然越未之察矣本草云黄䑕䑕狼也䑕狼之尾故謂之狼尾比如以栗䑕之尾為茟則謂之栗尾坡詩所謂為把栗尾書溪藤是也陸佃埤雅云栗䑕蒼黒而小取毛扵尾可以為茟今我國之靑䑕是也山中處處有之善緣木皮可為裘以其尾為茟品劣扵狼尾茟家所賤也字書云鼱鼩似䑕而小毛可為茟亦靑䑕之類也東人毎市狼尾扵燕以為茟為彼所稱歎而彼未能自以為茟是未可知


折風笠 

通考云髙句麗人加折風形如弁盖今䘮內出入之冠俗謂之方笠古時國人皆着此笠李白樂府髙句麗詞云金花折風㡌是也花謂其簷四葉折風寒風也中間稍變為蔽陽笠後来又變為今俗笠子觀三箇冠㨾其俗尚之漸變可以追測矣國朝崔錦南溥甞為濟州判官遭䘮急奔漂到中土中土人以方笠為問崔荅云國俗遭䘮者自處以罪人故不欲見天日而然也人以為善對愚謂崔之言假飾不情奚其為善㢤宜對曰此古東人折風之遺制也禮所以不㤀其本故遭䘮者尚存此制與衰絰同例則事得其實言有典則矣


海蝶 

余甞乗舟入海有粉蝶翩翩飜飛蔽扵波面舟人言水䖝所化以此知鯤化為鵬有其理也嶺南異物志云見有物如蒲帆過海將到舟人競以物擊之破碎墜地視之乃蝴蝶也海人去其翅足稱得肉八十斤噉之極肥羙盖水濶則䖝大其所化蝶宜若是大也


蜂夘 

蝞似蝦寄生龜殼中蟹奴似蟹寄生蛣腹中蛣蚌蛤之類也蠅乳子扵蠶身蠶既蛹而蛆始穴繭出其名蠁子蜂生扵牛馬胃中穴皮而出其名為物理有不可悉究也甞見秋夏間有䖝扵牛馬毛上種夘如蝨之蟣問扵牧人不知何物也一日乗馬行道有小蜂左右飛随幾至十餘里審之則即種夘蜂也凡䖝遺夘必有其所若種在牛馬毛上雖化為䖝其生遂亦難矣然蜂之種之也不扵羙樹朽壤可生之地必寄扵牛馬皮毛何㢤古人云蜻蜓好㸃水非愛水也遺夘也水蠆為蜻蜓蜻蜓遺夘扵水復為水蠆其理然也蜂種子扵皮毛而其胃中却有蜂在安知非如蠶之有蠁耶


彘豚 

孟子曰鷄豚狗彘之畜彘大豕也豚豕子也然恐非一畜而兩言之也曲禮曰凡祭宗廟之禮豕曰剛鬛豚曰腯肥豚與彘必異種矣莊子曰豚子食扵其死母豚非豕子明矣


田䑕 

月令三月田䑕化為鴽夏小正田䑕嗛䑕也爾雅云寓䑕曰嗛寓者寄寓木上嗛者頰中貯食處也此今之栗䑕似두001其尾為茟謂之栗尾然按郊特牲八蜡迎猫為其食田䑕也然則田䑕即田間食穀之䑕而非必寓木之上者也
[난-001]似 : 以


毒龍 

盧綸詩云野鶴巢邉松最老毒龍蔵處水偏淸毒龍者俗稱强鐡也或云其形似牛能驅風雨所過殘害禾稼無遺類故諺云强鐡去處秋亦春謂秋無所收也近者有風雷雨雹自西路始或沿江或踰嶺至慶尚道洛東江而止所過赤地而廣不過一里許雹大如拳人畜或被傷死江流為之渾濁七日人莫知其如何余謂此毒龍也佛家喻欲心云莫令諸水毒龍害人民王維詩亦云薄暮空潭曲安禪制毒龍


五穀 

周禮疾醫以五味五穀五藥飬其病註五穀麻黍稷麥豆此㨿月令五方之穀為觧也食醫牛宜稌羊宜黍豕冝稷犬冝粱鴈冝麥魚冝苽此所謂六穀苽彫胡是也太宰三農生九穀註九穀黍稷秫稲麻大小豆大小麥玄謂九穀無秫大麥而有粱苽孟子註以稲黍稷麥菽為五穀較月令䓁書無麻而有稲未知何所㨿也孟子曰貉五穀不生惟黍生之叅其語勢黍者疑若不在五穀之中者亦可恠也又黍稷稲粱禾麻菽麥謂之八穀禾與稲恐非二物曲禮稲曰嘉蔬註云稲苽蔬之屬也古人或以苽為稲而與今之嘉禾别著耶


碩䑕五能 

易曰進두001如碩䑕孔穎逹正義曰有五能不成一技之䖝也又引蔡邕勸學篇云碩䑕五能不成一技術註云能飛不能過두002屋能緣不能窮木能㳺不能度두003谷能穴不能掩身能走不能先人荀子云鼯䑕五技而窮皆指䖝非獸名也廣雅云螻蛄一名碩䑕亦有五技正謂此也與魏詩所謂碩䑕不同陸機䟽云河東有大䑕能人立交前兩脚扵頸上跳舞善鳴食人禾苗逐則走木空中亦有五技而不窮者也後人不能考驗以大䑕為五技而窮殊未覺此獸未曾技窮也
[난-001]進 : 晋
[난-002]過 : 上
[난-003]度 : 渡


蛗螽蚯蚓 

本草云蛗螽蚯蚓二物異類同穴為雌䧺狀如蝗䖝東人呼為蚱蜢余見蝗類甚繁有似莎鷄而小者夏月一日偶静坐此䖝飛止階上以尻尖能掘地如蚯蚓竅没入盡其腰既揷入不動者良久細察之則其尻尖有雙角極利旱地甚堅而穿深乃爾也又甞郊行見此䖝没腰土穴中驅之不能動發出驗之䖝盤囘不去有難忍之狀俄而下白沫沫中有細䖝數十良久始飛去盖其臨種子而發故然也始知其種子必扵土中及䖝長而化蛾復成螽也其類甚繁或褐色或靑色或有斑文在脚皆穴土産子也意者人但見飛䖝没腰扵穴中疑其與蚯蚓交殊不覺穴是䖝自穿也但候其交時並取二物為媚藥用之房中術云云此甚可異也余謂是不過呪祝之類随人心所向而應非二物之使然也心既如此鬼亦不覺若更知二物之非相交則亦將無其應耳


鱄鱝 

郭璞江賦蜦䗚鱟蝞鱝䗚似鮒而彘尾如扇之團云則我國所謂䱋魚是也尾似彘形似便面而翼行兩目在上面口在下面與鮒異矣鱝註云如圓盤口在腹下尾端有毒即我國所謂嘉兀魚也與䱋相類味劣尾端有刺能螫人極毒人取其尾揷在樹木根株則無不枯死本草以尾毒者為䱋魚即俗號之異也


五兩八兩 

許愼淮南子註曰綄候風羽椘人謂之五兩立扵船頭者是也兵書有候風法以鷄羽重八兩建五丈旗取羽繫其巔立軍營中按劉誠意觀象玩占云以鷄羽八兩為葆竿首作盤置三足木烏扵盤上兩足連上而外立一足係下而內轉風来則烏轉囘首向之烏口䘖花花旋則占之此軍中之制也船上五兩亦名檣烏此必同物而異名但有五兩八兩之别耳其必以烏者烏善警知風長安靈㙜有相風銅烏亦此意也鷄羽即竿首作葆者非占風之物刻木象烏兩足之外别作一足盤上開孔孔中建足使随風旋動如是可以有占也其花旋之制恐不過如今俗兒戱旋竿也其制削竹木如葉長廣不過一指許留中間若干兩端皆削而一左一右又貼紙如旗脚然後當中開孔用鷄羽去毳穿過而蠟團㝎其末則風来兩脚互斡旋轉不休劉之所云只此類之謂矣


翰音 

曲禮曰鷄曰翰音註云翰長聲也吳氏曰謂其羽有文彩而能鳴也中孚之卦外體為巽巽為鷄象故曰翰音登于天程傳謂羽翰之音也然鷄之鳴必先皷羽翰而後發音則其命名之意必有所由然矣今人以死鷄㫁其肩骨口含其末用力吹氣則鷄能發聲而鳴可知其以翰鳴者也今人家婦女或觧剝死鷄偶觸動肩腋間則鷄便發音故以此為妖災祈禳迸避甚可笑也


魘魅蠱毒 

我國有魘魅之恠其始賤行者掠取人家小兒故令饑餒之僅不死時以滋味略與之啗至兒枯槁將死猶見食物則劻勷欲呑扵是以竹筒置羙饌誘兒令入筒中兒竭心竭力惟欲鑚入扵是以利刀電斫兒殺之兒之精魂跳入筒中然後塞其口令不出過豪富家輒以羙味誘令兒鬼作祟人則痛頭痛腹惟其所誘待其困迫求療然後従而誘止遂以利己俗謂謂之魘魅國家嚴懲加以大何與蠱毒之罪䓁凡赦令不與焉近者亦不聞有此盖法峻故也按陳至徳二年張麗華有魘魅之術置滛祠宮中聚女巫皷舞註云媚道也盖亦此類也蠱毒之術亦與魘魅同利我國西土之氓有業此近時亦絶無存焉又按隋開皇八年禁畜猫鬼蠱毒魘魅野道者所謂猫鬼呪人疾病者與魘魅相似其事極恠見綱目醫書又有金蠶毒盖天地間無物不有


小兒鬼 

世有太子鬼者小兒鬼也小兒死其逰魂滯魄依附他人身上若亾魂妖語者然也如人之吉凶及逺地事情輒随人意来告謂之太子者或者以晉太子申生故名耳其逰魂滯魄始飄蕩無依閱過人家呼以弟子有應者即留接不去不應則雖苦乆呼喚終亦離違昔聞余親族婦女偶聞其聲戲語謾應鬼遂不去雖萬方祈禳終不效婦女以此作祟遂不起可以知戒矣按封禪書漢武時長陵女子以子死見神扵先後宛若宛若祀두001之其室上祠之內中聞其言不見其人盖古雖有之而不如我國之衆也宛若今妯娌也按醫書有鬾鬼者即小兒鬼也兒尚飲乳而其母又有身鬼妬而兒病或者今之太子者是鬾鬼之不㪚者耶氣数不盡或先期夭折則理當有此矣莊子天運有弟而兄啼當攷又按椘靈王患白公子張之驟諫曰余左執鬼中右執殤宮凡百箴諫吾盡聞之殤宮亦恐是此物而但不名為太子耳
[난-001]祀 : 祠


禽獸五倫 

楊愼曰羔乳烏哺有父子之仁蜂房蟻穴有君臣之義鴡鳩元央有夫婦之别鴇行鴈陣有兄弟之序遷鸎呼鷄有朋友之情言甚該備然鷄之五徳古亦有云予見其所呼者䧺之呼雌母之呼子而已其羣類則未甞及也豈可謂有朋友之情乎按家語子曰關睢興于鳥而君子羙之以其雌䧺之有别也鹿鳴興于獸而君子大之以其得食而相呼今改下云嚶鸎呦鹿有朋友之情更覺襯帖


虎魄 

朱子曰虎死目光入地以為魄降之證黄休復曰凡虎視只以一目放光一目看物獵人捕得記其頭藉之處湏至月黒掘地尺餘方得如石子色琥珀狀此是虎目精魄淪地而成琥珀之稱以此朱子之說盖有所考然既成物形湏至月黒得之者何也或者月望則空如魚腦之随月耶許氏必用方云龍齒安魂虎睛㝎魄以此推之他獸不然而惟虎目之淪精成珀盖魄氣之盛者耳


竊脂 

爾雅桑鳸竊脂鄭玄郭璞陸機諸儒皆謂好盜竊脂膏故名也邢昺引竊毛竊玄竊黄之例謂淺白者然矣愚意竊與淺亦有間凡暗默念起不敢顯立㝎者曰竊謂竊恐也凡依託而不敢顯與齊同曰竊附也然則凡色之隱隱揚彩者曰竊玄竊黄竊脂也毛之淺細而疑扵有無者曰竊毛也脂與白亦有間若其白雪白紙之白則直曰白可也何必脂也脂者獸畜之凝脂是也即指其滋澤而温柔者是也


孤鶩 

滕王閣序云落霞與孤鶩齊飛按爾雅鶩舒鳬也字書云為人所畜不善飛舒而不疾故曰舒鳬曲禮䟽曰野鴨曰鳬家鴨曰鶩若然㝎非與落霞齊飛者也毛氏云家畜而不能髙飛曰鴨野生髙飛曰鶩若然則何以為舒鳬詩家或以霞作霞蛾之霞尤可笑縦曰飛疾豈捕蛾者也按董子春秋繁露張湯欲以鶩當鳬祠祀宗廟仲舒曰鶩非鳬鳬非鶩盖鳬鶩之混自古然矣今人之未或詳辨無可恠者然當以爾雅為㫁勃盖誤用也


鼷䑕 

黄山谷張子難字說曰神兵經物而不疾甘䑕齕人而不知即春秋所謂鼷䑕是也按字彚鼷小䑕也一名甘口䑕食物不痛余見今人家鷄鴨之屬或為䑕所齕至死而不驚動俗稱甘䑕然非食牛者也按春秋成公七年春正月鼷䑕食郊牛角改卜牛鼷又食其角㝎公十五年春正月鼷䑕食郊牛牛死哀公元年鼷䑕又食郊牛爾雅郭註云有螫毒者盖螫牛牛死則非常有之物也按文獻通考趙氏曰甞恠鼷䑕食郊牛致死上元二年因避兵旅扵㑹稽時有水旱癘之苦至明年而牛災有小䑕能噬牛纔傷其皮膚乃無有不死者然則非但我國不常見中土之人亦曠覿而為異災也又按本草鼷䑕食人及牛馬皮膚成瘡至死不覺此䖝極細不可卒見博物志云食人肌膚令人患惡瘡多是此䖝食之當以狸膏摩之及食狸肉凡在正月食䑕殘多為䑕瘻小孔下血者是此病也若然又不是食牛角者也而本草引左傳為證何也愚謂食牛角者乃趙氏所見者也䑕瘻之䖝别有一物亦名鼷䑕而註家混舉之矣


犂牛 

論語曰犂牛之子騂且角犂牛雜色牛也雜色亦非一也犂盖黄質黒文如虎者也獸畜中惟牛及貍貓有此文故我國指此牛曰貍牛按戰國䇿犂牛之黄也似虎若是他雜色則不應曰黄而似虎也


碥石 

字彚碥乗車履石也此本扵毛傳小雅所謂有扁斯石履之卑兮是也今集註作卑貌更詳之


蟶八梢鮫 

我國多不觧鳥獸䖝魚字壬辰之亂天將遺書求蟶殊不知蟶是嘉里蛤而但云土産無此物天將以為紿言至發怒一日天將以桂蠧進即桂樹中蠧䖝紫色香辛南越王獻翠至扵四十雙而桂蠧止一噐其稀貴可想主上乆不肯下箸俄而進文魚羹文魚者八梢魚也天將亦有難色人傳此物只産扵我土故天將剏見云余見天使董越朝鮮賦自註云文魚即浙江之望潮魚也然則壬辰李如松軰多是北人壤地絶逺江淮魚錯有所未見宜矣按本草烏賊魚條云其無骨者名柔魚又更有章舉石距二物與此相類而差大味更珍好食品所貴重烏賊亦八梢而梢甚短即相類而小别也意者章舉石距必是如我國文魚絡蹄之類而亦中國之所珎貴也絡蹄俗名小八梢魚也仁廟丁未有漂海人林寅觀陳得䓁来泊濟州我國將觧送燕京乆留島中見俗名道尾魚云此鮫魚也按本草無此物不可攷其是否


禽 

本草分禽獸魚為三部惟以羽蟲為禽然如孟子所謂獲禽禮記所謂不離禽獸指走獸也魯語所謂登川禽指水族也易所謂舊井無禽亦恐指魚也禽者揔指毛鱗羽三䖝也鳥特飛禽焉耳


陽燄 

莊子野馬註云日光也楊用修引內典為證云龍樹大士曰日光著塵微風吹起曠野中轉名之為陽燄愚夫見之謂之野馬渴人見之謂之流水然則野馬不過愚夫之惑流水不可謂陽燄則野馬陽燄非一物明矣意者野馬是逰氣之名因陽燄而見者如塵埃之因牕暉而始見也


臝䖝 

按考工記大獸五一曰臝屬厚唇弇口出目短耳大胷燿後大體短脰恒有力而不能走其聲大而宏若是者以為鍾是故擊其所懸而由其鳴鄭謂虎豹淺毛之屬故古来鍾皆作虎形然按爾雅曰虎竊毛謂之虥貓大雅所謂有貓有虎是也又曰狻麑如虦貓狻麑即獅子也然則虎之淺毛乃獅子之類也以余觀之獅虎乃能走之獸何以為不能乎臝是無毛之稱虎雖淺毛不可謂臝䖝也明矣歴考傳記居陸之獸未有無毛者恐是水族之大有此類也張衡西京賦云發鯨魚鏗華鍾李善註云海畔有獸名蒲牢性畏鯨毎食扵海畔鯨躍之蒲牢則鳴聲如鍾今人多鑄蒲牢之形扵鍾上斵橦為鯨形而擊之薛綜曰鯨魚一擊蒲牢輒大鳴吼意者其所謂羸屬者指鯨鯢之類而以為鍾又以蒲牢畏鯨故鑄形扵鍾上耶博雅者必有能辨矣楊愼云蒲牢者龍生九子乃其一也形似龍而小性好呌吼今鍾上紐是也


鵝兒花 

木有俗名鵝孩花者黄蘂繁毳如鵝兒毛有臭類生薑入扵鄕藥方不知是何物梁元帝纂要云二十四畨花信風始扵鵝兒花終扵楝花今看此花發扵春初百種無敢先者孩與兒音相近疑即此花也又按五雜組두001自小寒以後至立夏以前凡一候三信梅花山茶水仙瑞香蘭花山礬迎春櫻桃望春菜花杏花李花桃花棣棠薔薇海棠梨花木蘭桐花麥花柳花牧丹酴醿楝花也無所謂鵝兒或者與梅同時故然耳
[난-001]組 : 俎


胭脂 
 
匈奴名其妻曰閼氏閼氏與燕支同音言可愛如燕支也崔豹古今註燕支葉似薊두001花似菖蒲出西方土人以染名為燕支中國人謂紅藍以染粉為婦人面色謂為燕支粉字書作匈奴中有山名焉支其色如燕支而亦可為顔色故名焉盖燕支者胭脂也用為脂膏而注面故也其俗本自中國始劉熈釋名曰以丹注面曰的的灼也此本天子諸侯羣妾當以次進御其有月事者止不御重以口說故注此于面灼然為識女史見之則不書其名于苐錄也繁欽弭愁賦云㸃圎的之熒熒暎雙輔而相望是也
[난-001]薊 : 蒯


毦䩸 

魏志劉備性好毦毦音二以羽毛為飾一曰兠鍪上飾梁劉巷詩鳴珂飾華毦金鞍暎玉羇然則為鞍具之飾今以羽毛染彩或懸扵戰笠之上或飾扵馬鑣者是也俗稱象毛按字書䩸音冗毳飾也傅玄良馬賦鏤鞍采䩸此恐與毦字異而物同也盖劉備好毦者為軍中所需與士卒同勞苦也諸葛亮與兄瑾書云兄嫌白帝兵非精練到所督先主帳下白毦西方上兵也又與吳王書云所送白毦薄少重見辭謝益以增愧然則不但白帝上兵為然亦遺之吳王矣以白羽毛織為兠鍪上飾者乎


鴟夷 

吳王夫差賜子胥死盛以鴟夷此盖古者處刑人之法也呂氏春秋云齊桓公告魯曰管夷吾寡人之讐也願得之以親加手焉魯君許諾乃使吏鞹其拳膠其目盛之以鴟夷置之車中是也


繁纓 

禮云大路繁纓一就䟽云繁謂馬腹帶也纓鞅也按字書鞅駕馬具在腹曰鞅然㨿禮䟽鞅若在腹則與繁無别何以分註如此非在腹明矣按釋名鞅嬰也喉下稱嬰言纓格之也然則今嬰扵喉下膺前者是也一云繁乃馬髦上飾左傳繁纓而朝馬鬛曰髦髦上飾者即不過毦䩸之類耳


木綿 

我國綿花即髙麗文益漸之得之中國而流布者也國人謂之木綿而其實非木乃草綿也禹貢云厥篚織貝註云錦名織為貝文詩曰成是貝錦是也今南夷木綿之精好者亦謂之吉貝按廣志桐木其葉有白毳取其毳淹織緝以為布裴氏廣州記云蠻夷不蠶採木綿為絮南史髙昌國出草實如纑曰白疊子可為布中國以為外國物加毛作㲲史記㲩布皮革千匹崔두001駰曰㲩布白疊也顔師古曰非白疊也白疊木綿所織非中國有也桐與橦通一名斑枝花即木綿也蜀都賦曰布有橦葉是也淹即也繰絲以手振出緖也通鑑梁武帝木綿皀帳史炤釋文云木綿江南多有之以春二三月下種既生湏一月三薅生花結實及熟時其皮四裂其中綻出如綿土人以鐡鋋碾去其核取如綿者以竹為小弓牽弦以彈令其匀細卷為筒就車紡之自然抽緖織以為布此即今之綿花也然則中國亦或以草綿為木綿愚意初無二種南方氣暖經冬不死至扵髙大至入中國則成草綿也古者明堂以蒿為楹桂海虞衡志可攷交廣之地茄子成樹梯以採子至三五年樹老子稀伐去之别栽嫰者此何以異是畨中本有靑紅白三種今特傳其白云丘濬云綿花元時始入中國何所㨿而云然可笑續博物志棉花種為畨使黄始所傳今廣中立祠祀之廣之扵黄始即我國之扵文益漸也
[난-001]匹崔 : 石裵


扶老 

陶淵明歸去来辭云䇿扶老而流憇扶老杖也漢書孔光傳詔曰太師孔光聖人之後賜靈壽杖註曰扶老杖也竹譜云笻一名扶老易林云鳩杖扶老扶老即鳩杖也續漢書禮儀志云仲秋案戶比民之年七十者授之玉杖杖端以鳩為飾鳩者不噎之鳥也欲老人不噎之義也然靈壽扶老即二木名與右說不合按爾雅椐樻大雅皇矣所謂其檉其椐是也陸氏䟽曰木莭腫似扶老即今靈壽是也今人以為馬鞭及杖然則扶老必是莭腫之木也以其為老人之杖故名之而靈壽亦或通名扶老也春秋說題辭云酒之言乳也所以䇿身扶老然則酒亦可名以扶老也


藥秤一字 

醫家用物多言一字謂四分一錢重而為二分半也其意無見意者錢有文必四字如開元通寶之類是也其四分一錢只得一字耳古今錢有輕重之别今開元通寶雖磨磷之餘凖以今秤為八分有竒則其初必以十分為制者也古今通行莫如開元錢所以指二分半為一字歟


權量 

銖兩斤匀石五權之名也百黍為銖十二銖為黄鐘一龠而兩龠為兩十六兩為斤三十斤為匀四匀為石則石為百二十斤也漢志以穀一斛為一石此以權移為量名而斛與石同重也䘮服䟽推此為觧父母之䘮朝一溢米夕一溢米溢二十兩則實為一升又二十四分升之一也一斗為十二斤故一升為十九兩四銖八絫此扵一溢欠十九銖二絫此乃二十四分升之一也然五量亦起扵黄鍾十二銖為黄鍾之實是謂一龠龠十為合合十為升升為千二百銖則一斛恰為三百十二斤八兩而一升為三斤二兩一合不過五兩則一溢即四合也其故何也意者古今斗斛不同賈氏㨿漢志為證則漢量如此而與龠合推起之說相左也今以黍粒度之十黍之長彷彿扵一寸積二十四銖稱扵時行之秤則不過三十分而一溢為六兩量扵今時行之升升受七十四龠而扵今秤為十一兩十分則一溢不過五合有竒也然黍也非稲米也今稲米一升為一斤許而一溢為六兩則不過三合强也然則古升大扵今升今秤重扵古秤此甚可疑按開元通寶二銖四絫則合十錢為一兩也古錢之存者雖磨銷之餘猶為八分强則其始必幾扵十分許也積十錢則亦一兩矣漢秤或者近是耶若然漢斛較今斛為十二斗矣然則諸葛之一日二升不為不多是又何也或者漢秤與古秤同而一溢凖今秤六兩耶然則諸葛不過一食三合强也然兩龠為兩則斤為三十二龠至十二斤則三百八十四龠也是謂一斗也龠十為合合十為升升十為斗則斗為千龠是又何也周禮鬴廣尺深尺而受六斗四升則古升廣深二寸五分也黄鍾之積六百七分五里則一升之積為六萬七百五十分也以立方開之深廣三寸九分强也以一斗十二斤之法十分取一為升則深廣二寸八分五里强古今注家無人覺得如此可異也我國時行之升長廣淺深無凖其積八萬七千餘分亦立方開之四寸四分四里如欲升斗之平宜凖此為噐又竪石市中刻周尺如今水標橋所刻之制使人人得以見之可也不然必將轉訛而不可防矣古量之參差不齊亦必以此歟


貞燕 

黄叅判應奎有側室崔氏有賢行有雙燕巢于戶外其一死扵猫一燕繞巢悲啼秋而去春又獨来崔後寡而移居燕亦随而徃營巢甚窄容半身穴其底終無雌䧺夘育之意他燕至則輒逐之惟崔喚則下集掌上如是者十有餘年余聞之曰此貞燕也昔元人馮子振有貞燕記貞元二年有雙燕巢于燕人柳姓家家人以燈照蠍其䧺驚堕為猫所食雌彷徨悲鳴守巢哺雛雛成而去明年獨至復巢自是秋去春来凡六年觀者譁然目為貞燕時人載之篇章盖古亦有此矣夫人之行義未必皆實心慕名而畏譏容有為人而勉者彼物之苦心豈非秉彝直顯者耶父子君臣徃徃或通一路夫婦之莭惟䲶鴦見之余家曾有友鷄見者莫不感歎余為之作義兄弟之義古無而始有矣


銀礦 

我國西北多銀礦髙麗時中朝多以此責貢以進獻難継故鄭圃隱之奉使也奏請蠲减代以土物我朝萬暦間亦只有端川之採也朝臣建白許民採銀取其稅裕用宣廟下批只云鑿開混沌混沌死鑿開銀穴人心死大㢤言乎其慮逺有非羣臣所及


自然石 

墓誌従漠杜子夏始見事文類聚一日有石工過之為余道一宰臣家為先壙刻誌只用江際水磨石求之易得而用功之難易與他石䓁也余心蔵之後見杜征南預集云甞使過宻縣之邢山上有冢問耕夫云是鄭大夫祭仲或云子産山多羙石而却不用必集洧水自然之石以為冢蔵貴不勞不巧而此石不入世用也乃自表營洛陽城東首陽之南為將来兆域用洛水圓石夫誌者家禮用磨治之石今用窰灶白磁然石或為人取用磁易折毁皆有妨余謂今俗墓碣必隂陽刻以水際圓石識姓名官位生卒及先諱子孫之槩以窰磁識其詳磁蔵扵前石蔵扵後方是完備為人子者所宜念


火具 

啓禎野乗有薄珏者剏意造銅炮藥發三十里銕丸所過三軍糜爛若此噐尚在良平失其智賁育失其勇士卒之精城池之固不足恃也西方意大里國鑄巨鏡暎日注射賊艘光炤火發數百艘一時焼盡以火鏡推之意亦巧矣正綂己巳之變虜薄京城時京軍随駕出過半于謙以軍噐局神鎗試之火石所及人輒成粉一炮而虜死數萬血湧如川遂觧圍去有如此利噐何不試之土木之野乎盖兵噐之利莫如火具屠隆云其屬有十三火筒火銃火炮火櫃火匣火牌火車火弓火弩火彈火箭火磚火鎗也戚継光云聞之胡序班渠諳火攻法二三十種所未得者尚以三百餘計也此類盖多包在十三之內而續通考有火傘火毬火䑕之目不知此果何如也然皆言鳥嘴銃最猛利戚繼光云甞發地窖所蔵佛郎機永樂所蓄衛庫鳥嘴銃乃倭變未作時所有即倭人従中國得之者也我國士衆疲弱無以禦敵惟火具為可恃而昧扵制造初不知有許多在也亦可歎


觱栗 

觱栗羗人所以驚馬者本夷樂然邠詩云一之日觱發二之日栗烈合以為名則恐非羗中之稱如此也盖嚴冬風猛其聲相近也吳下田家謡云三九二十七籬頭吹觱栗亦一證也


種穄 

羅僧道詵謂王太祖所居之基曰種穄之地謂穄與王俗音同也王字俗音尼今是也自儒理王齒㾗之事至今日不變尼者齒也今者㾗也亦以俗語云然也意者麗時穄之俗名為尼今故僧言如此也穄之為尼今何也當時用餅齒嚼驗其齒㾗之多少故其作餅之穀仍稱尼今事理或然羅時用穄作餅故及麗時俗稱穄為尼今可以推知其必然也今人乃以今俗穄名揑合扵王字則非矣


玉纓 

左傳椘子玉為瓊弁玉纓註以玉為飾纓之不以組子玉之前未有聞也莊子有冠垂曼胡之纓之文盖貫累為之也絹帛之屬暑月汗沾易壊故後来琥珀玳瑁水晶錦貝之屬無所不有日覺侈靡國初風俗無攷但金寒暄用蓮子纓蓮子生扵池澤池澤俗稱防築故謂之防築纓雖變為虎白代冐之屬而此名不改蓮子之前無他物可知舊俗之樸素如此


穀名 

五穀之名人或不能辨惟稲麥無可疑黍則以黄鍾之實推之非俗名耆莊者則不冝扵管中之用也粟稷粱三者大抵相類字書云古者粟為黍稷粱秫之緫名後人專以粱之細者名粟李時珍曰粟即粱也穗大毛長粒粗為粱穗小毛短粒細為粟苗皆似茅也今俗名粟為燥其屬極多而有靑粱者穗小毛短則恐是古所謂粱而随其色有靑黄之稱也稷莖葉似粱而卑穗㪚如稲粒如粱稃外瑩滑米靑黄又有黄白紫黒紫黒者一名穄又云穄稷同聲實一字今人以俗名皮者為稷然色紫黒正所謂穄也而不見有黄白之屬恐我國無有也畢竟穄稷字同則呼紫黒者為稷亦可六書故云南人謂荻穄為黍荻穄雖名蜀黍與黍非一種蜀黍是今薥薥俗音作秀秀似黍而髙大色或赤或白見譯語類觧又有玉薥薥者穗無實葉間生角角外有苞上有鬚苞裡有實如珠味甘可食人多植園墻間莖葉如薥薥而非穀類也麥者自周時始有周頌分明說貽我来牟帝命卛育此豈誣辭乎按圖經有大麥小麥穬麥穬有二種一類大麥一類小麥而皆差大又云地暖處大小麥亦可春種禹錫云山東河北人正月種之名春穬然則大麥之麄皮不帖肉者今謂之米麥大小麥皆有此種圖經所謂大小麥是也此二種各有春秋兩種也陳蔵噐云穬是麥之皮號麥之穬猶米之與稲麥固是米麥而穬即指麄皮帖肉與米麥别者也中國必有小麥之皮肉不相離者在故云爾是所謂穬有二種而又以為有春穬則大小麥各有穬而又各有春秋兩種也稞麥有靑黄二種靑者粒小色微靑專以飼馬此皮肉不相帖者意者今之鬼麥是也色靑而粒細穀之最賤今山中人食之野田種穬麥或歲儉則春種多變為鬼麥秋種多變為鬼來來者小麥也皆不堪食以其似来而無用故謂之鬼來鬼麥之有食不食亦猶是也而稞其可食者乎劉禹錫所稱兎葵燕麥不知何謂今野中有草恰似鬼麥而其粒尤微細者處處有之意者指此乎


南瓜 

菜有胡瓜色靑形圓深熟則色黄大者長尺許葉如瓠花黄味微甜我國古無而今有野農及僧寺多種之以其多實也近世士大夫亦多取之或云本草綱目指為南瓜余按盛京志有南瓜又有矮瓜類南瓜深黄色形匾味較甜今鄕里間徃徃有此謂之唐胡瓜比南瓜差小種者絶小盖自西北来者欤


耒耜 

易曰斵두001木為耒剡두002木為耜두003耒耜之利以敎天下註者以耜為耒端之刃當未用鐡之時剪削無術何可木端施木耶管子曰銕官之數女必有一鍼一刀耕必有一耒一耜一銚今農夫之所不可闕者三薙草刈穀非鎌不能耕地非耜不能培壅非鋤不能管子所論亦必不出扵此也意者耒是斵木而刃之先薙草木月令所謂焼薙是也與耕耜非一物後人曲其刃為鎌亦耒之遺也然後耕則有耜耨則有銚其勢然耳
[난-001]斵 : 揉
[난-002]剡 : 斵
[난-003]耜 : 耨


鑄劒 

古之良劒必鑄成鑄則剛鍜則柔所以今劒不及扵古也其所謂百鍊益剛亦未可暁一鍜二鍜銕性益柔矣余訪之銕匠釜鼎之屬皆鑄成其剛無敵刀刃之屬皆鍜成故終不及扵鑄鑄者更鍜之可成刀刃而既鍜之後雖欲鑄不可得也火焼不化故也荀子曰型范正金錫羙工冶巧火齊得剖型而莫耶已成然而不剝脫不砥礪則不可以㫁繩剝脫者意者淬之之謂火烘而水淬之則其滓穢必剝落矣所謂剝脫指此而云也一淬二淬金精益粹又謂之錫則亦必和錫方成羙好矣今人毎言莫耶之為利而不思所以為莫耶者何也


禽獸一路 

禽獸或通一路雖不常有是即無所為而為之者也扵此可見天理之真面目尤令人感歎余甞為義馬作詩為友鷄作傳為貞燕記實偶考皇明王圻所編續通考有義物一科列義猴義猫義駒義犬義雅義猪之類班班理藪天地間不可闕此一事甞欲合孝雅義鶻之類為一路全史姑未之及矣


邉箭 

我國軍中戰具有片箭甚短不能滿彀用筒引滿勢猛及逺穿過極深敵人畏之謂朝鮮之童箭云嘉靖庚申吳祥赴燕至閭陽驛為㺚所圍驛丞欲開門降我國譯官郭之元激勸守城用片箭射賊得觧圍總兵楊照招郭謂曰今日之事汝之力也取其箭諦視云云續通考云弓手止知射長箭而不知射邉箭長箭去遲敵人易見故彼得以閃避且能拾取還射其利在彼邉箭去疾而敵人難窺况邉箭所到倍扵長箭又唐僖宗乾符四年劉巨容以筒箭射殺賊注云箭長尺餘然則上國已有此噐耳


蟹穴 

大戴禮曰螾無爪牙之利䈥脉之强上食晞土下飲黄泉者用心一也蟹二螯八足非虵蛆之穴無所寄託者用心躁也余見蟹本善穴土春夏直穴至秋復迆曲其穴路至冬則封之故自蟬鳴以後難得矣中國地廣人未必親見故不能無誤而然耶昔蔡道明只知螯跪之可食而幾致勤學死耳目之外雖明者不克纖盡有如此者


丹注指環臂環 
 
後世婦女皆以丹注面指帶雙環丹注本天子羣妾表有月事而止不御謂之程姬之疾史記程姬有所避不願進也指環按漢官舊儀云宮人御幸賜銀指環令數環計月也又胡俗傳云始結婚姻相然許者便下金同心指環其名已是不嘉而歴代不能革可歎又臂環曰釧中國婦女有此飾詩静女毛傳云古者后妃羣妾以禮御于君所女史書其日月授之以環以進退之生子月辰則以金環退之當御者以銀環進之著于左手既御著于右手五經要義云左手陽也以當就男故著左手右手隂也御以復右其亦丹注指環之類婦女之所可禁者也指環亦名戒環


梅花不入騷 

梅花不入離騷古今以為㤪退溪莭友社詩云松菊陶園伴竹三梅兄胡奈不同叅又自題云三徑梅獨見遺此事亦無人說出不但離騷為欠典也昔鄭寒岡多植梅號百梅園崔守愚甞過之索斧盡斫之為其晩開也今觀梅性非煖屋飬護者必與桃李並開凡春花皆不得與扵騷中則梅之不取必以此也守愚淸髙覺得最深


黜墻御留 

黜墻花靑柯黄花人家園圃間徃徃有之不見扵花譜李奎報詩中所謂地棠者是也小序云昔君王之選花帝所留者曰御留時此花見黜故名黜墻髙麗時已有此諺不知御留又是何物其御留花詩云把底嬌姿被御留餘花見斥得無羞楊妃一笑六宮沮寵辱由来不自謀疑是今俗所謂海棠也地棠詩又云御留紅淡一時零不及濃黄竟夏開㨿花譜海棠紫綿色淡紅者也今俗指多刺深紅者為海棠非也此花中賤品不足觀意者海棠我國古有而今無欤


玉梅 

李相國集中有玉梅一絶云何人呼作玉梅傳脉脉無心趂臘天應忌雪中開冷淡一春方作一般妍此則蜀㓒之千葉繁花者也蜀㓒者是常山苗根曰常山苗曰蜀㓒花細而甚繁玉梅者即其别種也


貘齒 

傅奕以羚羊角碎金剛石世傳逹理金剛石一名金剛鑚生水底如鍾乳體似紫石英見字書蘇頌曰唐世畫貘為屏貘齒最堅以鐡椎之鐡皆碎落火不能焼人得之詐充佛骨白居易貘屏賛序象鼻犀目牛尾虎足寢皮辟瘟圖形辟邪或曰黒毛白臆似熊而小武夷志云㝎州陵雲寺有佛牙即貘齒惟羚羊角能碎之又南方有獸其名曰囓銕大如水牛色如㓒食銕其糞可作兵噐居易所指或是此獸一物而異名也拾遺記昆吾山有獸大如兎毛色如金食土下之丹石深穴地為窟亦食銅銕其雌者色白吳國武庫兵刃銕噐俱被食盡此亦貘之别種物理盖有如此者余聞海中鰒魚甲堅如銕却有䖝蠧蝕䖝喙利而體甚柔驗之老鰒甲果遍有雕蝕㾗以此推之貘之食銕何足恠㢤傅奕所值或值貘齒而未必是金剛石也凡世之以假混真亦何限幸不遇羚羊角得以瞞過一世即貘齒之類耳


婦人服 

末俗婦女之服窄袖短裾近扵服妖余雖惡之大同之風亦無奈何也昔太宗欲悉従華服許相稠進曰臣赴京過闕里入孔子家廟見女服畫像與本國無異但首飾不同事竟不行許相之言又未可知豈有中華之服若是短窄耶或者國初婦人之服雖與中國有别而非若今時之短窄耶又或婦人之服惟貴綽約欲誇示腰纖衣不掩裳我國與華俗同一䂓制而然耶然中國亦一時之俗在古無證未可為凖耳



星湖先生僿說卷之六
 
 萬物門

空靑 

先王末年患眼瞖治不效醫云當用空靑差人厚齎銀赴燕貿之亦題奏禮部中國聞之遣行人以內府所蔵者賜之及至破之內漿已枯僅能潤睫而已居無何有妄人崔壽萬者謁宰相某云僧有異術敎以採法相土地知其有無掘必得之願官助役費至成川果得一大塊方伯已馳傳啓聞破之則內有漿洽可試也朝臣皆信壽萬而竒僧之術余聞之曰壽萬可罪空靑偽也朝臣可耻也向者求之亦太勞費而寂無聞及空靑至國國人見而知其狀然後始有能採者何也自古採之者一未有相土而知之今僧能得千古未有之術此理之所無人之巧奸無所不至苟欲售詐又豈無可造之術朝廷不能致其僧而驗其真偽徑試扵不敢之地可謂不智矣後貴介多求之卒無所得云


牧丹 
 
濂溪云牧丹花之冨貴者也以其悅目最盛也余看牧丹花之易謝者也朝盛艶而夕摧殘可喻富貴之難持貌雖華而臭惡不堪近可喻富貴之無真賞也濂溪之意未必在此而偶有所思聊發騷家話柄又有一竒事惟蜜蜂不採其蘃余有咏蜂詩云牧丹花上何曾到應避花中冨貴名 


修母致子 

鄭衆賈逵之徒以為仲尼修春秋約之以周禮修母致子故獨得麟也其說誕妄不足信又不知修母之為如何也按蔡邕月令章句曰天宮五獸中有大角軒轅麒麟之信두001凡麟生扵火逰扵土故修其母致其子五行之精也視明禮修則麒麟見盖禮屬火麟屬土故禮為麟母也然說文云麟仁獸也仁屬扵木春秋保乾圖云歲星㪚為麟歲星木星也孔演圖云蒼之㓕也麟不榮也麟木精也宋均云麟木精生水故曰隂木氣好土土黄木靑故麟色靑黄㨿此其以為屬土者非矣
[난-001]信 : 星


呑舟魚 

堂兄云古聞魚有呑舟猶未信也徙居東海見人有秃頭者問之曰甞三人共艇入海漁採為鯨魚所呑忽黯黒不辨天地即揣知為鯨之腹內也以刃揮而斫之鯨便吐出其一人不知所在惟二人得脫而頭觸扵魚腹爛壊不復髮云呑舟之說果不誣矣


玉斗 

史記范增撞破玉斗玉斗者即酒噐也古之飲酒多以斗為言盖酒噐之大者也詩大雅行葦所謂酌以大斗是也史記張儀傳趙襄子約與代王遇乃令工人作為金斗長其尾令可以擊人厨人進斟因及斗而擊殺之斗音注凡方者為斗公羊傳云晉靈公以斗擊膳夫殺之亦恐指此也或曰孝經援神契云后偷任威折其玉斗失其金椎註后桀也偷苟且自奉也玉斗者渾儀也金椎者渾儀之重寶也盖斗或作升渾儀之具也王勃夫子廟碑序云珠衡玉斗徴象緯扵天經是也按王蕃渾天說云渾儀羲和舊噐歴代相傳謂之璇璣遭周秦之亂噐物㫁毁渾儀甞在候㙜是以不廢或者沛公先入得此以為賄耶此一說也


寶石 

物之寶貴莫如金珠之類然尤有重扵此者皇明仁宗始立下詔如下西洋寶船雲南取寶石諸務悉皆停罷不知寶石是何物而盖物之至貴者也劉瑾敗籍其家他貨寶不可勝計而寶石止二斗可以驗矣五雜組두001云靺鞨之地産寶石中國謂之靺鞨其色殷紅大者如栗太平廣記李章武所得狀如槲葉紺碧而冷今中國賈肆中者皆如瓦礫耳
[난-001]組 : 俎


角端 

元世祖㓕回回國其主走死元主遂進次于印度國侍衛見一獸鹿形馬尾綠色而獨角能為人言謂之曰汝主宜早還元主恠之以問耶律楚材楚材對曰此獸名角端日行一萬八千里觧四夷語是惡殺之象今大軍征西已四年盖上天惡殺遣之以告陛下願承天心宥此數國人命實陛下無疆之福元主即日班師大畧忻都而還沈約宋書云天鹿純靈之獸五色光輝洞明角端日行萬八千里又曉四夷之語楚材之言盖祖此而亦未見有能言之說也王元羙以為天鹿辟邪而不稱角端楊用修謂一角為天鹿兩角為辟邪亦不稱角端也續漢書云鮮卑禽獸異扵中國者有野馬羱羊角端牛以角為弓俗謂之角端弓說文云角端獸狀似豕角為弓出胡休文國郭璞註相如賦似猪角在鼻上堪作弓與說文合李陵遺蘇武角端弓十張是也此分明與元祖所遇者異物而古今博雅者多不能辨盖宋書天鹿有洞明角端之語故椘材引以為名也若然則如麒麟一角角端有肉之類亦可通謂之角端也不然角端之稱古無也楚材雖智何従而知其名也說文云麟麕身牛尾肉角宋均云麟木精木氣好土土黄木靑麟色靑黄靑黄者即綠色而麕亦鹿之類又一角則元主所遇當是麟之疇匹而産扵西國者也盖麒麟皆従鹿則是鹿之類而麕身鹿形固無别扵一角天鹿矣其能言則又甚竒異然以猩猩鸚鵡鸜鵒推之理或有之楚材特因以諷其主未必是天使告語也余謂麒麟鳯凰之類皆絶域恒有之禽獸而時或至扵中國若非恒有者又安得以或至扵此㢤若在彼地而觀之則不過如今之鷄鹿而已鳯只是鷄之别種麟只是鹿之别種今山中之物有時乎或至扵郊野何以異是


雪馬 

我國北邉冬獵用雪馬待峽雪厚積經一二日後用木為馬兩頭昻以油塗其底人乗之従髙走下其疾如飛熊虎之屬遇之輒刺獲之盖噐之捷利者按文獻通考北庭有㧞悉彌國多雪恒以木為馬雪上逐鹿其狀似楯而頭髙其下以馬皮順毛衣之令毛着雪而滑如著屧縛之足下若下阪走過奔鹿若平地履雪即以杖刺地而走如船焉上阪即手持而登盖我國雪馬者是也順毛不如塗油耳


薔薇露 

柳子厚得昌黎文以薔薇露浣手然後讀不知薔薇露為何物五代時蕃使滿阿㪚獻薔薇露五十甁則子厚所浣當是此物呂氏春秋云水之羙者有三危之露山谷詩所謂蘭香滋九畹露味挹三危是也盖亦薔薇露之類


犧尊 

犧象者王註禮噐云為犧牛及象之形鑿其背以為尊故謂之犧尊也周禮司尊彝作獻尊鄭康成明堂位註犧尊以沙羽為畫飾象骨飾之鬱鬯之噐也孔䟽引鄭志云張逸問曰明堂註犧尊以莎羽為畫飾前問曰犧讀如沙沙鳯凰也不觧鳯凰何以為沙荅曰刻畫鳯凰之象扵尊其形娑娑然或有作獻字者齊人聲誤耳然則犧當讀為沙即鳯凰之象而謂之犧尊其或稱獻尊者亦同義又鄭司農註司尊彝云獻讀為犧尊其飾以翡翠象尊以象鳯凰或曰以象骨飾尊也此又一說也又明堂位獻豆註云獻䟽刻之正義云獻音娑娑是希䟽之義故為䟽刻之此又一說也今時用犧牛形者既與娑娑之義背馳則只當讀為犧牛之犧而已


聖檜始末 

宋米芾聖檜賛曰煒東皇飬白日御元氣昭道一動化機此檜植矯龍性挺䧺質二千年敵金石糺治亂如一夕百代下䕃圭璧元張頾有聖檜銘元李傑有弔聖檜辭按闕里誌枯檜兩株在賛徳殿前髙六丈餘圍一丈四尺其文左者左紐右者右紐一株在杏壇東南隅髙五丈餘圍一丈三尺其枝盤屈如龍形世謂之再生檜晉永嘉三年枯死隋義寕元年復生金貞祐甲戌北虜犯祖廟焚及三檜適四十九世孫廟學正塘洎族人避兵于廟俄有五色雲覆其上雲中羣鶴翔鳴良乆而㪚幸收灰燼之餘携至闕下至大甲두001申內省知事除開封府李世能命工刻為先聖容暨従祀賢像召衍聖公元措瞻仰因紀其事後八十年歲在癸巳是為元世祖至元十三두002年導江張頾来為敎授甲午春東廡頽址甓隙間茁焉其芽躬徙復扵故處矢之曰此檜日茂則孔氏日興明年春翠色葱然又明年丙申秩滿去喜其言之有徴也因識以銘㨿是年距我國朝洪武改元僅七十五年檜之復生乃開我中原盛治兆也迨弘治己未聖廟灾復燬至今百餘年雖無枝葉而直幹挺然狀如銅鐡皮生苔蘚生意隱然不見朽腐他日復榮諒可必也夫玆事極異故乃合之為聖檜始末
[난-001]甲 : 戊
[난-002]十三 : 三十


龍生九子 
 
龍生九子不成龍各有所好弘治中有閣臣引羅玘劉績之言云一曰贔屭形似龜好負重今石碑下砆是也二曰螭吻形似獸性好望今屋上獸頭是也三曰蒲牢形似龍而小性好吼今鍾上紐是也四曰狴犴形似虎有威力故立于獄門五曰饕餮好飲食故立于鼎盖六曰蚣性好水故立于橋柱七曰睚眦性好殺故立于刀環八曰金猊形似獅性好烟火故立于香爐九曰椒圖形似螺蚌性好閉故立于門鋪首贔屭大龜蟕之屬吳都賦巨靈贔屭首冠靈山後人謂鼇戴三山盖以好負重而云也或云龜鼇雖同水族介䖝而鼇為海中大鼈與靈龜别螭吻蚩尾也或謂鴟吻蘇氏演義云蚩海獸也漢武作栢梁有蚩尾水之精也能却火災因置其象扵上今謂之鴟尾非也倦逰錄云漢以宮殿多灾術者言天上有魚尾宜為其象冠扵屋以禳之唐以来寺觀殿宇尚有為飛魚形尾指上者不知何時易名曰鴟尾狀亦不類魚形或云東海有魚虬尾似鴟噴浪即降雨唐以来遂設象扵屋脊諸說不同而獸形魚形盖因俗變遷為說者亦随其形異其觧耳蒲牢按西京賦發鯨魚鏗華鍾李善云海畔有獸名蒲牢性畏鯨毎食海畔鯨躍之蒲牢則鳴聲如鍾今人多鑄蒲牢之形扵鍾上斲橦為鯨魚形而擊之薛綜云鯨魚一擊蒲牢輒大鳴吼者亦此也狴犴按字書犬也黒喙善守故謂獄為犴又云犴與豻同野犬似狐黒身長七尺頭生一角老則有鱗能食虎豹獵人畏之周禮士射豻侯豻善守士以能守為善故豻侯也獄門之立者當指此類矣詩曰宜豻宜獄韓詩外傳云鄕亭之獄曰犴朝廷曰獄饕餮呂氏春秋云周鼎饕餮有首無身食人未咽害及其身盖戒人之貪于飲食也周禮簠簋上作龜盖龜能不食故戒人之貪所謂簠簋不飾者謂其不戒也古人扵噐皿毎以貪食為戒與此相類蚣未詳金猊獅之别種睚眦未詳椒圖後漢書禮儀志殷以水徳王故以螺著門戶尸子云法螺蚌而閉戶古詞曲所謂門迎駟馬車戶列八椒圖即此物也鋪首者楊慎云鋪噐名有公劉鋪有天君飬鋪形如簠但簠方而鋪圓漢有門鋪首正象其形乃鋪陳之義又云宮門銅環所謂金鋪也或以葦索或以螺蚌或以金銅各随其所王之徳今俗歲莭以葦索懸門亦古意也謝肇淛云龍生九子蒲牢好鳴囚牛好音蚩吻好呑嘲風好險睚眦好殺贔屭好文狴犴好訟狻猊好坐覇下好負重又博物志憲章好囚饕餮好水蟋蜴好腥好風雨螭虎好文采金猊好烟椒圖好閉口虬蛥好立險鰲魚好火金吾不睡亦皆龍種盖龍性滛無所不交故種獨多耳又添扵九種之外而錯互不一彼亦何所考而云然不過臆記强說誇多而闘糜耳何可一一符合


雅舂 
 
史記椘王戊以申公白生胥靡之衣之赭衣雅두001舂扵市註云髙肱舉杵正身而舂之也按周禮春官笙師舂牘應雅註云牘應雅教其舂者謂以築地笙師敎之賔醉而出以此三噐築地為之行莭盖三者皆樂噐名或疑戊以兩人為樂師而樂師中築地為行莭扵道路者尤其賤役故辱之耶雅狀如漆桶而弇口有兩紐舞工所執所以莭舞也見樂書
[난-001]雅 : 碓


环珓 

家禮卜日用环珓退溪荅鄭寒岡以為不知是何物今㨿宋魏仲先竹珓环詩云誰製破筠根還同一氣分吉凶終在我飜覆謾勞君酒欲祈先酹香因擲更焚吾甞學丘禱嬾把祝云云詳此詩可以得其槩矣四聲通觧云环卜具珓竹环判竹根為之字書云字之従玉寶重之也盖判為二擲之以一俯一仰為吉也


絲花 

國俗婚禮用牢卓上必揷絲花鳯剪綵絲雜織為之按髙麗忠烈王六年沈言內宴剪金為花蹙絲為鳯窮奢極侈又恭愍十六年幸演福寺設文殊㑹絲花綵鳯眩耀人目又聞奉使日本還者言其國扵燕享盛饌必以剪綵絲花揷扵盤中極其竒巧意或交隣徃来以為艶慕故為之耶殆可謂下喬木入扵幽谷行禮者詳之


摺扇墜 

謝肇淛云聚頭扇乃東南外國之俗中國古未有也自元以前只用團扇未有摺者元初外國使持摺扇人共笑之漸見成俗至遍扵天下矣團扇不宜出入懐袖故也扇之有墜起扵宮中盖不時呼喚便扵掛衣帶間也宋髙宗宴大臣見張循王扇有玉孩兒墜子是也或用合香暑月以避臭穢中國流傳之俗不過如此然綱目齊髙帝元年褚淵入朝以腰扇障面劉祥曰羞面見人扇障何益註胡三省曰腰扇佩之扵腰今謂之摺疊扇若然則摺扇之行扵中國亦乆矣但未知腰扇之必為摺疊耳東坡云髙麗白松扇展之廣尺餘合之只兩指許然則北宋已有之矣我國專用摺扇而墜子則用為署套空其中必蔵篆文小印為封緘欵識之用别有香墜亦空其中蔵刺齒捎之類必有官者為之至或一扇而有二三墜子者矣


十八般武藝 

十八般武藝者一弓二弩三鎗四刀五劒六矛七盾八斧九銊十㦸十一鞭十二簡十三撾十四殳十五义十六把頭十七綿繩套索十八曰白打也水滸志以矛鎚弓弩銃斧銊戈㦸鞭簡劒鏈撾牌棒鎗朳為十八般無义套索白打而添鎚銃鏈其牌者盾也棒者殳也扒者把也是或古今之别也簡者銕簡也撾本撞擊鍾皷之物則必大其首如瓜唐武后曰銕鞭擊之不服則銕撾撾其首是也义必有枝如杈也把者棒頭橫木有齒無齒皆曰筢也小說有梃筢無橫而有齒亦曰把也綿繩套索飛索綁人之具史云李光弼之父楷洛善用䌈索唐將張玄遇麻仁莭皆為所䌈是也白打徒手相搏也俗謂之拳法鎚即流星鎚之類投以中人史云蕭摩訶擲銑鋧中西域胡額應手而仆是也銑鋧小鑿也亦鎚之類也鏈三才圖會短柄銕鏈骨朶之類銕鏈夾棒者狀如農家打麥連耞我國俗名回鞭銕耞鞭之有四稜者古無夾棒今軍中要用莫過扵此在鎗劒之上昔爾朱榮與葛榮戰只制梃取勝梃猶如此况夾棒乎聞北路蒐獵亦但用此噐飛走莫逃云三國時吳將賀齊以白棓擊賊棓亦殳之類也


象戲 

圍碁之類有象碁彈碁象碁或謂象戲我國謂之將碁程明道象戲詩云大都博奕皆戲劇象戲飜能學用兵車馬尚存周戰法褊裨皆備漢官名中軍八面將軍坐河外尖斜步卒輕却憑紋楸聊自笑䧺如劉項亦閑争可以想其制矣彈碁無所考我國有所謂攻碁者意者其遺也古之彈碁其制方二尺有四寸其中央髙者獨圓耳閩中婦人女子有彈子之戲以圎碁子五随手撒几上敵者用意去其二而留三所留必隔逺或相黏一處者然後彈之必越中子而擊中之中子不動則勝矣此即彈碁餘法而我國所謂攻碁者類是亦為婦人兒童之戲惟魏文帝客所以葛巾拂之而無不中者是也所謂方二尺四寸者恐是指其几而言


蛛罥蛇 

余甞行園中見有蛇粘扵蛛網甚牢蛛従而嚙食以為偶然近有一鄕人来言親見蜘蛛以絲罥蛇物性有不可盡究也或有為蛇所咬頗中毒以大蛛附扵咬處蛛能吮毒屢試輒驗以此推之鄕人之言頗信


馬步 

乗馬致逺自古而然家國之所頼故曰地用莫如馬也夫馬强弱在筋骨馴惡在形貌不强則無以任力不馴則時或覂駕是皆無用之歸矣惟善相者知其髙下之别雖無孫陽九方之眼騎乗馳驅亦可有辨扵疾徐之間然其運蹄行走名目多般人亦或未能詳也左傳右두001師見夫人之步馬者註習馬之人即椘詞步余馬扵蘭臯是也步如人之步兩舉足為步左右皆舉則身便進矣馬有四蹄前蹄雖舉後蹄尚住則依舊不動故必待左兩蹄俱運右兩蹄随之然後為步也其習之奈何凡馬緩行之時一蹄常舉而三蹄住地作氣疾行則兩蹄恒舉故不用力則必踣矣所以尤駛其前二蹄齊舉而後二蹄随之者謂之躍左二蹄齊舉而右二蹄随之者謂之步夫馬前後長而左右狹故躍則前後低昻而人以之蘯動左右低昻者扵人甚便也又有前左後右蹄齊舉而前右後左蹄随之者俗名假脫如此者無前後左右之低昻而只上下築踴馬行之最劣者也躍與假脫後蹄不得過前蹄之迹惟步者過之也又有前後兩蹄不能齊舉而微有先後與步相近者俗名長行雖不甚快亦可以次扵步矣所謂習之者銜勒拘牽使之左右齊步也以此覘馬雖不躬跨審驗亦可無失可以補相馬經一斑
[난-001]右 : 左


馬形色 

古人重畜牧不别其色無以指名也其類極夥爾雅可考就其中採其近扵今俗稱者著之亦便扵日用之一事耳白色只謂之白馬白而雜黒毛俗謂之雪羅黒色謂之驪俗謂之加羅銕色謂之銕赤色謂之騮俗謂之赤多彤白雜毛謂之騢亦謂之赭白馬俗謂之夫老赤黒謂之烏騮紫黒謂之紫騮靑白雜毛葱靑色謂之騘靑黒雜毛謂之銕騘靑黒而色有淺深似魚鱗斑駁謂之連錢騘驪白雜毛謂之鴇亦謂之烏騘隂白雜毛謂之駰亦謂之泥騘隂淺黒也蒼白雜毛謂之騅蒼淺靑也黄白雜毛謂之駓亦謂之桃花馬黄色發白謂之驃脊黒俗謂之骨羅鬛與身别色俗謂之表目黄俗謂之暫佛顙白謂之駒亦謂戴星漫顱徹齒俗謂間者喙白俗謂之巨割


衡石 

始皇本紀以衡石量書註云表箋奏請取一石百二十斤石稱?也意者古之制噐未有㝎物以木則従木作權以金則従金作?以石則直稱石荀子曰衡石稱懸者所以為平也大寶箴亦云如衡如石是也按五權三十斤為匀四匀為石則石為百二十斤石雖稱?之名稱?至百二十斤而窮故仍為五權之一名也然當時箋表必有大小輕重之㝎制故以衡石為量不然其牘之長短字之多少都無凖限非衡石所能與也漢文遺單于書牘以尺一寸單于以尺二寸陳蕃傳亦云漢以尺一版寫詔書是詔版有㝎制也延篤書云恵紙四張讀之反覆馬融書云書雖兩紙八行七字李嚴書云六紙辭諭利害甚㘦以此類推之雖重疊累牘而其不廣且長可知故或稱咫尺之書或稱尺牘尺素皆以尺為言也我朝雖無㝎制亦無過侈余家有古簡許多莫非薄劣長不過尺許廣稍有餘雖卿相手畢편001皆然近時則大變比舊不啻倍簁편002以此知俗尚日益渝靡也毎當試圍朝令輒令舉子無得用廣厚之紙然競相務髙抵死諱避薄劣及放榜果薄劣者鮮有與焉利害㘦己其可以虗名而禁抑耶余謂令甲一出後便遵而施行何必毎加無益之煩奏耶宜為制榜既放監察官聚中格試卷依秦衡石之法㝎為斤兩之限違者㧞去然後又歴㙜省有不能審撿者監察官凖法逓職則不過一二畨而令無不行矣
[편-001]畢 : 筆
[편-002]倍簁 : 倍蓰


木冰 

木冰者劉向以為木不曲直隂氣脅木先寒故得雨而冰也或謂樹介亦謂木介介者甲也甲兵象也又有冰花或渠冰結文如花葩狀史傳皆以為華孽其地當有兵難與木冰䓁然余扵行道上驗之曉日溝渠氷上箇箇凝成花葉又見盥盆中氷結作枝條繁叢甚竒巧以雪花六出之理推之不干扵灾異也唐書云寕王憲疾時京城寒甚凝霜封樹憲見而歎曰此所謂樹稼者也諺曰樹稼逹官怕必有大臣當之吾其死矣十一日두001薨盖亦樹介之類也此亦種種有之未曽見患害之符應也其成冰者甚稀而亦甞目驗其不為灾矣曾子固冬夜詩淸香一榻氍毹煖淡月千門霧凇寒又詠霧凇詩園林初日净無風霧凇開花樹樹同記得集英深殿裡舞人齊揷玉籠鬆字書云寒氣結木如珠以詩語觀之分明與木稼有别也東坡詩云秪有千林䰒鬆花說者以為霧凇也
[난-001]日 : 月


披肩 

我國攻建州衛也上命造披肩二千件分賜士卒註披肩俗稱耳掩今俗有耳掩以貂狐䓁皮圍繞額前至扵腦後上有絹桶後有垂脚而毛不能掩耳即披肩之轉訛者也俗又有揮項者大者鞱盡肩背小者只周腦項表用絹裡及緣皆用毛以前兩角反以繫于腦後則略似耳掩之製大槩源同而流别者也今之耳掩㫁非用扵軍中者當時宣賜乃今之揮項明矣長則披肩稍短則揮項最短者只掩耳言披肩則項與耳在中矣又有婦人耳衣上不覆頂下不及肩唐詩所謂金粧腰帶重錦縫耳衣寒是也


幏布 

木綿之布稱幏布字書云蠻夷賨布即今之枲布也漢制名賦夷布為幏巴郡蠻其民戶出幏布八丈二尺我國歲貢細布雖綿布而以夷布之故中土人謂之幏布盖以八丈有竒為匹與蠻俗同故同稱也


蠐螬 

歲庚申来牟盡黄枯掘土驗之有無限蠐螬䖝蝕其根不可勝除也是歲無麥俄而木䖟以黄昏飛集桑栗䓁樹剝盡其葉又有驗之者木䖟即蠐螬䖝所化夫蜩蟬乃此䖝蛻化其必此䖝亦有數種而所化不同欤今茅屋上亦多蠐螬而足向上以背擿行入藥然不曾見屋上有蟬退則其所化亦必木䖟蜣螂之類耳


採艾 
 
海艾入藥者惟京畿之西海及黄海道濵海數郡有之自忠淸道沿南海至于東北諸郡皆無有其故何也我國百川悉滙于西故其水减醎艾生扵斥鹵近海之土而醎過則亦不遂也如公州之錦江相去不逺而惟一水入海其流亦淺所以無艾中國之東海亦類此也以此推之中國之江淮以南如瓊雷安南䓁地亦必無有其果然否余卜居安廣之交正是産艾之地四方之求者輻輳毎扵仲夏多聚奴丁豊採而宻蔵之凡求者不計親踈逺邇悉與之盖艾是療疾之物㪚與國中之人則必將有以此救苦拯生者吾雖不知其何地何人而彼實頼余之力也此窮士濟衆之心何憚而不為後見程子遺書至合藥自笑一段亦聊為之一粲


銜蘆 
 
淮南子曰鴈従風而飛以愛氣力銜蘆而翔以避두001矰繳古今註云鴈自河北渡江南瘦瘠升두002髙飛不畏矰繳江南沃饒毎至還河北體肥不能髙飛恐為虞人所獲銜蘆長數寸以防矰繳焉余甞思之凡鴈飛必呌唳以命侶故其過必為人所覺物性然也其銜蘆盖如軍中之銜枚欲其無聲而過也其過也必羣相呼喚或低飛近人則又必無聲可以驗矣余築于海濵實陽鳥之攸居而亦未見有此或者北地胡虜弋獵之塲與鷹隼所萃故如此耶
[난-001]避 : 備
[난-002]升 : 能


四十升布 

古者緇布冠用三十升布朱子謂深衣十五升已是而今極細布三十升細宻難成云云然新羅文武王十二年遣使朝唐貢三十升布六十匹四十升布六匹此則不止扵二千四百縷也前此布以十尋為一匹至文武王五年改以長七步廣二尺為一匹七步為四十二尺而廣二尺則與中華之制同矣二尺之廣而其經三千二百縷此猶可成况三十升耶但古制恐不至如此奢糜此實可疑耳今之布帛其長大槩與十尋相類而濶狹無凖廣不過一尺四五寸之間官無禁令欲製深衣者必貿布扵燕市可笑宋劉裕時嶺南貢入筒細布一端八丈我國北道有入鉢布即此類而其八丈與我國四十尺為匹者相侔國尺四十即八丈有竒


靑蒿松膏 

文獻通考東人以靑蒿和米粉作餅設扵上頭輿地勝覧松都之俗上巳日以靑艾餅為盤羞之冠此俗至今猶存謂之靑蒿餅又按髙麗史趙彝傳元丞相安童信金裕之誑来求松膏餅三十斤裕以為自生扵松上其實取松白皮熟煉百杵和蜜汁粘作餅者也今市上最多此物俗之流傳乆而不衰如此東俗又有松餅者溲米為餅豏以菜豆之類就甑中蒸熟而取松葉先鋪攤餅其上使不黏着故名松餅也彼未必是此物而名則雅好今以松上餅為稱亦可


羃離 
 
羃離之制發自戎夷而全身障蔽不欲道路窺之永徽之後皆用帷㡌施裙到頸漸為淺露唐輿服志貞觀之時宮人騎馬者依齊隋舊制多著羃離宋時婦女步通衢以方幅紫羅障蔽半身所謂㡌簷眼罩也我國俗稱羅兀中世以前雖貴顯家婦女鮮用金碧輿出入以羃離障面不肖之祖妣乃親王孫女生長貴禁尚有出入羃離留在舊蔵不肖幼時猶得聞此也近時閥閱子姓勿論雖鄕閭賤品十世無官身編卒伍者莫不用屋轎尋常宮屬亦皆乗轎但無屋簾惟宮人之婢隷用羃離俗尚之漸侈此亦一端


鶗鴂 

史記暦書建正作扵孟春扵時冰泮發蟄百草奮興秭鴂先離騷經恐鶗鴂之先鳴兮使夫百草為之不芳兩註皆以子䂓釋之然彼以春鳴此以秋鳴其事顯别而况子䂓鳴扵春夏之際㫁非此物也余謂古来物名亦各不同㨿左傳靑鳥氏司啓者也立春鳴立夏止暦書所言當是此物也丹鳥氏司閉者也立秋来立冬去也離騷所言當是此物也


朝菌 

爾雅櫬木槿似李樹花朝生夕落可食莊子所謂朝菌不知晦朔者是也潘尼朝菌賦序亦云世謂之木槿或謂之日及詩人以為舜華宣尼以為朝菌今人謂朝菌生糞土上朝生暮死未知誰得也彼以宣尼為證似有㨿


風従虎 

易曰雲従龍風従虎以今驗之風雲皆従龍而風未甞従虎也近有獵虎者虎中丸怒吼風亦不起何也中興徴祥說曰王者仁而不害則白虎見白虎狀如虎而白色嘯則風興然則嘯而生風非常有者也騶虞者白虎黒文是也中興說又云狀如虎而黒文則二獸亦恐不同也又云近代所謂白虎者背斑而虎文爾雅所謂彪虎也然則此指騶虞之類而非尋常林叢之獸明矣凡世之假名而欺世者何限皆此虎之類也


笙 

余甞見樂院笙簧市扵燕都者也扵金葉上塗淺黄脂膏所以有聲乆而膏落則不堪吹是以弊則更市扵燕而終不知所塗者何物東人之魯莽如此如欲必得亦豈有難辦譯舌軰責厚價扵國輕市扵燕其利亦多故所以不得也晉王廙笙賦曰合松蠟而宻際糅彤丹而發光夏侯淳賦曰摘長松之流肥盖以松脂為之者又不知和合何物也或與彤丹相調而用欤但其用松脂則無疑


洛書 

従兄素隱翁謂余河稱圖洛稱書洛書者恐是古篆文自一至九䓁非如河圖㸃數也余疑其說之無考偶見一書引孝經援神契曰蒼頡視龜而作書此古者流傳有如此者也亦安知非龜有文字而遂得自一至九䓁字仍演為書文耶謂之鳥迹者以其形似稱之云爾蒼頡是黄帝之史則不待乎夏后也此又未可知而以洛為書則抑有理耳


隷書 

隷書出扵秦以事繁多難成即令隷人佐書然酈善長水經註云臨淄人發古冡得銅棺前和外隱起為隷字云齊太公六世孫胡公之棺也惟三字是古餘同今書知隷字出古非始扵秦也若然隷起扵古而猶有未備至秦始大行也其或篆或隷尤驗


六觚 

筭以六觚為法漢志用竹徑一分長六寸二百七十一枚而成六觚為一握以圓法推之徑一圍三故中置一圎外周六圓也以內圓中心為中則自心至邉半扵一分為五釐又以外圓中心為圍自內圎之心至外圍方是一分自心至圍為一分則其徑二分故圍至扵六分也是故自心度之徑加一分則圍加六分復従六圎度起外加一圎則徑增二分故圍十二分加至扵九則徑十八分故圍五十四自苐八圍四十八至苐一圍單六凡八層一與八合二與七合三與六合四與五合皆為五十四合苐九圍為五層以五乗五十四得二百七十添中一方得此數盖以九數為觧也以筭術言以九為股加中心一為十與五十四相乗得五百四十以二除之得二百七十加中心一成此數又一術外圍五十四加內圍六又與九相乗得五百四十以二除之得二百七十加中心一成此數


濟馬 

濟州自忠烈王時為牧馬塲盖謂房星分野宜扵牧故大宛之種歲貢扵上國其形貌性氣與他牧所産有異見者莫不識而别也我太宗時貢馬明朝成祖曰此天馬也汝王愛我故獻此許筠云甞見曾子棨集有天馬歌以為永樂間朝鮮進貢黄騮馬極駿上命賦是歌則疑即指此也其見賞扵上國如此近世馬漸劣小無足取者此不但風氣之陵遲其有駿蹄盡没取去所留者只駑駘故也按東史新羅聖徳王賜金允中絶影山馬一匹麗太祖時甄萱獻絶影島騘馬一匹後聞䜟云絶影名馬至百濟亾使人請還馬麗祖笑而許之其駿良可知今島屬東莱府中有古牧塲飬之有術與濟何别國初牧塲百二十處今存者若干又稍許民耕墾馬所以漸縮馬政之關國為何如而古今之别如此即世變之一也


龍行 

大戴天圎篇曰龍非風不舉龜非火不兆此甚不然余甞目見龍之御氣在天或不雨無風而龍自運行其有風雨也必是其作氣用力之時乎龍有許大軀殼風雖猛烏能舉㢤莊周曰風之積也不厚則負大翼也無力今見鷹鸇之屬聳肩直翅而行即亦積氣之所頼亦未有低飛而不皷翅者也至如龍或在雲裡寂若死灰未甞墜下其神變不可測矣


襴衫 

襴衫非古也家禮用扵冠禮盖従俗也宛委餘編云後魏胡服便扵鞍馬遂施帬扵衣為橫幅而綴扵下謂之襴今之公裳是也戎狄之服學士大夫皆安之而莫革同俗故也東方既無此制而猶遵家禮之文冠子之家必貿扵燕市則惑矣使朱先生生扵今亦必従俗而不用矣故余制為家禮初加深衣幅巾再加儒巾靑衫三加笠子道服此猶不贍者又刪為一加之式識時者詳焉


木屐 

顔之推家訓以髙齒屐為髙致古人常躡木屐謝安之折齒靈運之去齒皆可證不但為泥淖之用而已也余平居非騎乗及逺出皆用屐是亦殷輅之義也然木性易炸裂㨿阮孚蠟屐是以蠟熔入盖防其炸也故人有貽我無齒屐者狀如革履躡之尤便也按字書音昔以木置履下乾腊不畏濕與舃同也革履而木底可以持乆然革者雨濕日爆皆可以敗壊蔵去甚勞又不若用屐而蠟之也


草蹻 

菅屨芒蹻貧者之常用古人不耻漢文帝履不借而臨朝不嫌與䘮屨同名則其賤材可知今之人士麻屨尚耻况用草乎嶺南之俗常躡稿履以麻屨為出入之用儉而可師也家禮雖三年之䘮許用麄麻為之人亦不敢只用稿草麄織者不害為䘮過乎哀之意従俗無妨


?鬼 

李梴醫學入門云痘?自周末秦初始也不知何考盖其生不甚逺也夫人之所稟古猶今也奈何前無而後有也謝肇淛云胡地之有痘尤甚近人或疑其因食塩古者胡人只啗漿酪至與中國通取塩而食之然後有痘故也若然中國之食塩亦自周末始耶近世又有疹?其盛行不滿百年矣風氣之變自然之理也何足恠乎凡?類皆有鬼如癘及痘疹之屬漬染相傳若有知覺行路偶値未必傳病其㘦近通問親戚姻黨逓染如神鬼之情狀大抵與人相近也以此愚氓多行祈禱此甚無謂而要在謹以避之耳


龍逰洞 

古語云龍不見石謂龍之怒起抉石無所碍也余少好逰覧多見竒異俗離之旁有龍逰洞瀑落甚髙下有上下二湫深不可測且無魚蝦窅冥黝黒俯視可怖苟非神物蔵在其中兩山之間水潦之際垠崖劃崩亂石走宜頃刻填滿而土人云古如是今如是何也歲旱則投腥穢之物而必暴雨洗滌可以驗矣


舍利 

佛之舍利古必罕得在今僧徒稍有名稱死必有應輒竪浮屠巨刹小庵列如飣餖教既妄誕而此物又奚至如是之多乎如麗僧普濟至百有餘枚余甞至神勒寺時適塔崩而舍利出如菉豆大者二實與尋常沙礫無異安知其真與偽耶數年前內浦有僧死而得舍利既立浮屠其得之者毎誇佛緣諸僧固疑其有詐後因閧閙致訟扵官官命毁浮屠而驗之果▼(阞/土)碎無異焉苟非争詰而偶發此物幾為傳逺而崇奉矣世之冐虚名而詐扵人者其此之類歟


蜂蜜 

古無蜂蜜享神之禮秋官司烜墳燭䟽葦為中心以布纒之飴蜜灌之若今蠟燭又招魂賦粔籹蜜餌有餳餭些㨿王逸註以蜜溲麪則如今藥果之類而所謂蜜者皆飴餳非蜂蜜也味之甘羙莫如蜂蜜凡餅餌之屬非此不佳生既嗜好死後不可以不祭然味極奢非大羹玄酒之義且蜂之飬蜜多取不潔之物雜蘃粉而煆成之恐涉不安抑又思之先王之祭也凡天之所生地之所長苟可以薦者莫不咸在示盡物也故昆䖝之異草木之實隂陽之物備矣註昆䖝蜩范也蜩蟬也范蜂也然則凡羙味皆在所取而蜂亦可祭况蜂之所飬蜜耶蜂之飬蜜雖或用不潔其不潔者化為香羙則不湏言未化之前也如嘉穀生扵糞穢中不以糞穢而棄之且糞穢従何處有嘉穀化為糞穢不可以嘉穀之故不謂之不潔今若不潔化為潔物則豈可以未化前之故而猶歸扵不潔耶淮南子曰江河之水腐胔不可勝數而祭者汲焉者大也以此推之用蜜無妨


蜂史 

䖝豸之良善莫如蜜蜂蜂與物無競者也凡草木之䖝或損葉損皮損根損實莫不有害惟蜂取落粉泫露䓁無用之物而遇物輒避之未甞見其争閙也君逸扵上臣勞扵下其生也異形雖欲僣亂而不可得也恩不逮下而無㤪咎無降叛怒而螫則必死勇非為己也勤以事上而無嫌猜也余畜蜂數十有餘年知其情狀有蜂王絶句云侯王有種自殊科不是謀深與力多一道檀羅熈皡在古今聞有簒臣麽至治無為化自深偏區雖小亦君臨誰知不怒威鈇銊箇箇皆懐死長心蜂王種子蜂臣服王座髙居俯衆生未必仁恩覃被廣尊卑天得理分明金甌天地隙中開威徳風行四到来早晏喧聲雷若沸應知宮府放衙催有口誰非食力身勤勞事上亦天倫專心保守無侵略冷視封疆以外民雲仍蟄蟄揔君王茅土分封各主張天賦繁華吾自有春来專掌百花香王居渙號置郵傳冠范司門鎻鑰堅過螉逰臝皆外寇誰何賈勇武蠭宣心力惟應億萬同君臣一路物能通自従分㝎無降叛抵死猶羞作寄公非習扵蜂者不足以知之也又畜蜂有術其筩忌寬長寬長則多敗其趺宜髙宜均不髙則惡䖝易侵不均則陋濕多生䖝其塗冝蜜두001蜂性畏風也其柱冝牢其縛冝緊不牢不緊則或撞挨顛墜也其盖冝厚不厚則冬月患凍也其顛冝竪尖木不然或鷄登而蹴倒也戶冝宻簾以防夜蛾及土蜂也趺筩之際冬冝塗以防風也暑宜豁以防生䖝也盖害蜂者多土蜂夜蛾之外濕壅成䖝食蜜布網蜂無所容其害最鉅如蠨蛸蠼螋栖隱在中朝暮攫食蜘蛛結網扵蜂路露朝多罥或取而逺投則夜必還蟾蜍螳螂穴蟻土䖟蠅虎無不窺伺又鷄飢則啄燕乳亦攫其中最難防者蜻蛚也蝦蟆也蜻蛚従空攫去不知其數揖揖来集充腹乃已也乃用弱弓纖矢綴環其鏃俟其少止而中之可以略除之而已蝦蟆騰躍呑嚼見人便避不可除也惟冝去草而曉夕伺察也凡此十五虫畜蜂家冝知之夫有君有臣曰國有國則有史合而錄之為一部蜂史
[난-001]蜜 : 密


鴨脚 

昔端宗之遜位安平大君瑢被誅錦城大君瑜謫順興傳檄起兵未發而有告者亦誅扵是革廢順興府居民謡曰鴨脚復生順興復順興復魯山復位後二百三十有餘年而府東鴨脚樹忽生長俗傳古有此樹故有是謡也未乆因民之願更設順興時有申奎者䟽論復位事朝議僉同其言果驗余曾至其地樹已長五六丈土人歴歴言此


家狸 

猫者家狸也說者謂張騫所帶来禀西域寒凉之氣故鼻端恒冷惟夏至日暫温余驗之夏至亦依舊冷暗中揺其毛分明生火色而有燎毛聲毫端為之偃人取皮為裘極煖能祛痰結安在乎寒凉氣耶然本草猫肉性微寒外熱而内寒亦可異也或稱唐三蔵帶来為䑕齧佛經也近時人餌其肉治胸腹一㘦痰症此古無今有之方也余謂若果張騫帶来者則八蜡之祭猫何物也謂為食田䑕則明是食䑕獸此従古有此物可知也爾雅虎竊毛虦貓註謂虎之淺毛然則必淺毛而與虎别矣考工記註倮䖝如虎豹淺毛者也然則虎豹皆淺毛也此又何也亦甞考之貓與虎别有二物而非家狸大雅所謂有猫有虎是也或曰别有淺毛食䑕之獸為八蜡之一而非家狸也未知是否又古人詩曰猫兒眼裡㝎周天子午懸針卯酉圓寅申巳亥杏仁橢四季還如棗心然意者猫睛形如杏核逐時而轉子午直南北故只露其一隅卯酉橫扵東西則乃現其圎面也其間棗核杏仁皆従前斜見其狀各不同若其怒時亦必懸針盖其随氣轉動故怒而氣動睛亦為之直扵南北也


金燧 

今人用銕搏石取火者謂之火銕此古所謂金燧之類也內則左佩金燧右佩木燧註謂火鏡之屬火鏡以銅為之外圓而凹其中向日受光承以引火之物以取火今鍮錫之噐亦或火生可驗也盖日之燭地其光㪚布不能專射故炎不能起若以物受光取其專氣所以生火也又如玻瓈凍冰之類體明能受光洞照有物撞其尖端皆然所謂陽燧取火是也然此皆晴日方能如此不及扵今俗所用者夫搏石出火古今通知者也既知如此因而取火中智皆能則此噐之古亦有之可推也安知內則之文非今之搏石者耶


塵 

塵由土起長安築龍首山土為城故曰赤城則其塵必紅坡註云前軰戯語有西湖風月不如東華軟紅香土則洛陽亦紅塵矣或土非赤堊涴染色暗者謂之緇塵如今漢陽王城是也又如室中編簡衣巾上飛積者謂之素塵塵由氣動随氣充滿圭撮呼吸有容必入而人自不覺李白詩髣髴明窓塵此謂朝曦透窓逰塵始見也余甞下一轉語云牕明日漏始覺塵埃裡坐在亦此意也然此不過十丈以下物十丈以外穢濁漸除飛步空曠嘘吸淸虚則必將益人靈明彼神仙有無吾未之知也有則定稍勝扵壒埃中埋頂没踵者矣


果臝 

中庸政也者蒲盧也沈存中以為蒲葦而朱子従之夫爾雅所謂蒲盧者果臝是也大戴禮所謂蒲盧者蜃是也細腰蜂稱果臝故類我之說肇自揚䧺法言鄭玄諸儒悉取之莊子云細腰者化古已有此說矣然取螟蛉納于土房而種其子扵其間子食䖝而肥大成蜂穿房而出此則歐公已辨之而余亦驗之不特細腰為然蜂有絶大而負虫種子者營房扵書帙之隙經日而發視之果蜂子張口吃䖝矣益覺類我之說為無㨿盖臝蚌屬說卦所謂離為臝為蚌是也蜃亦蚌屬月令所謂雉入大水為蜃是也又安知果臝之非蜃耶此物之易化者故雖指蒲葦為果臝亦可也家語有待化而成四字其義尤明


禽獸色 

禽獸之在山水者必形色相似惟家畜者其色多般何也凡物無色不有人必聚而同飬相與字育形氣間雜其理宜然與自在者不侔惟牛黄多黒少雖或犂駁而亦罕見通白牛土畜故黄多總名曰黄牛也馬衆色咸具而惟赤最多馬火畜故也俗稱赤多盖以此也至扵豕毛勢象水色又黒其為水畜無疑間有白㸃者亦不繁而千百同色也是以詩稱白蹢史稱白頭是皆罕之之辭


千里馬 
 
韓愈云千里馬常有而伯樂不常有或謂馬之千里試之立見有則孩童可知此愚騃之見奚足以識之馬有駿才必形鉅而氣䧺非腹飫蒭粟蹄試曠原飬之歲月不可今有能如是者否此伯樂所以有眼而瘦驥所以仰首長鳴也近有所識某遇胡駒之種瘦而劣者謂當有能乃捐價而得之某又貧甚馬恒飢益劣至將斃屠以賣肉噫馬真劣而無用耶或遇非其主而莫之售能耶復何従而詰之此不獨物有然者也觀人亦同此韓愈所謂執䇿而嗟無馬者也余謂今世何獨無千里馬易曰大蹇朋来世或搶攘事有至難必有克亂之材生扵其時奮乎草昧之際辦大業扵掌股之間而裕如也在平常無事有能先覩英䧺豪傑者乎此不但不能先覩英䧺豪傑或不能自知未試故也


虎攫拘 

天下癏其職者亦多矣狗之防偷職也狗性警見盜必吠踐其形也狗待飬而生其心未必謂以吠報飬性之所賦天機自動也故親友尊客欣然逢迎狗則従而亂吠擊逐而不沮有吠之性而無區分之智也夫人居必有蔵蔵必有窺窺必以夜夜必人寐非狗不覺故狗不得不畜也吾郡近有虎恣行徃徃攫狗狗伺夜盜而虎又伺狗狗勇不足以自免智不足以謹避故其不值也露宿無忌既見則必陥也主人雖常戒飭而不能使之曉意及近隣逺里患促而狗獨不聞終為其所啗而後已嗚呼狗與人常親近也知覺之性非全塞也奈何日相慣習不能喻人意而莫之知避若是之甚也既失畜犬感以識


硯 

余考硯譜孔子風硯之制池頭一面特廣意者置墨其上便也近時有柳姓工造硯旁郭甚薄而又穵入為圓勢池極深濶而勒為頷擧世慕效余謂郭薄勒頷則易缺穵圓則墨滯池濶為蓄水多也凡用水自有盛水滴在匣中可以備乏水常留池則易塵汚不便余曾借人造皆去數者之害體欲其厚為不動也面欲不淺為防墨濺也岸欲其廉防水趨下也岸者池面之際也子曰乗殷之輅是不特為車而發凡噐用皆要堅朴儒士文房之需宜亦有法


鳯 

漢世鳯至見扵綱目者若干余攷宣帝紀比年有之夫鳯不常有之物人見形色異常者謂之鳯亦冝矣夫隂虹五彩豹文斑蔚毒䖝惡草徃徃有鮮麗可愛羽毛文章未必皆為舜文之瑞也假使有之又未必皆為雍熈之符應麟與鳯䓁也麟何以見扵魯哀之世見而踣死其不靈可知鳯獨不可以非時来耶武帝扵潯陽江中親射蛟獲之蛟龍亦四靈之一存身九淵騰躍在天動必風雷随之鱗甲混體豈弧矢可得者乎意者萬乗涉江鉦皷震山巖穴間巴蟒之屬失所投江為人所殺遂張大為此語也以此推之鳯之為瑞亦此類深山絶壑殄色竒羽無物無之翔雲翰天偶至人境亦何足異也東京時嘉瑞不絶何敞謂宋由袁安曰異鳥翔扵殿屋恠草生扵庭際不可不察此為不刋之論也人謂邵康莭占天津杜鵑有驗此亦未必皆然徃者後苑白鷺無數成羣翔集宮樹引軍卒彈射銃砲亦不能禁朝臣李彦紀䟽曰禽鳥得氣之先白兵象也其言極似有理而竟無事以此知羽族飛止槩多偶然而然矣


橄欖 

退溪引簡齋詩莫言啖蔗佳境逺橄欖甜苦亦相并按異物志橄欖初入口味澁後飲水更甘如顔子仰鑚瞻忽可以喻苦有立卓爾可以喻甜今當歸草亦類此既嚼而飲冷泉淸甘異常


竹筎 

本草竹皮謂之竹茹按字書刮取竹皮為筎所以塞舟者也如繻有衣袽之袽従衣則為袽従竹則為筎余謂否泰連두001茹従草為茹其義亦同即塞舟防患也余見舟子必以稲稈為索補塞空缺然易腐朽恐不若竹筎之為良
[난-001]連 : 茅


馬價貴 

濟州之馬本大宛種元世祖所賜日漸細弱今無駿産或者風氣所育我國舊貢果下馬所謂百步千蹄為細女之騎乗云其濟産之降殺宜爾又啇賈用牝而産則妨役故殺其駒而役其母牧子以賤價得之以補偷損及自斃之數視本種逺矣今聞數十年前官畜九千餘匹今增三千七百匹不啻多矣然國中馬價聳貴視古幾乎倍增何也島中三邑私畜許多富民之畜或至數百匹買賣遍扵國內官馬只貢于京師漢羅峻險其墜傷死者一歲百餘匹牧子求得其皮者免罰不得則輒以私畜替納故官畜所以漸增牧子所以難支也勿論以官以私在馬則原有此數疑若無貴賤之别而今不然者在官不如在民也有若曰百姓足君誰두001與不足百姓不足君誰두002與足重歛入國其國必貧何以異是歲貢亦許多自島候風費日又千里得逹吃草不得只相與吃其鬐鬛羸憊顛倒不斃幸耳扵是分與列邑使之自備蒭豆肥澤而後還進亦非國體分賜羣臣之有勞者賜多而馬少何以賠數有受其賜而數十年不見馬者故御賜之帖文但易一壺濁醪後或有因緣太僕賂而僅得者國風之虚文無實多如此
[난-001]誰 : 孰
[난-002]誰 : 孰


薄絹 

衛文公大帛之冠大布之衣大者麄也所以示儉也為中興之基本王同軌云少見繒帛皆尚勁厚著之琅琅今則專尚軟薄價皆浮溢著之輕揚若無骨人而性行従之即百鍊剛化為繞指柔也余謂繒帛之細者易弊可惡寒凍之具猶或無妨如當暑麻紵之屬濡汗貼身細不如麄但形色為勝形色屬扵人目為人目而不憚身害惑矣夫細縷纖絺功費無限而價溢服此者非自織也以此賦扵民民其堪乎所以大東小東杼柚其空而七襄天女不成報章也天下安得不匱耶中行說教匈奴不貴繒帛其心雖非其事則是今之時以無筭寶錠徃貿異域侈産貴富身上莫非此物旋弊而旋継不知紀極何㢤夫墻薄則亟壊噐薄則亟毁繒薄則亟裂薄而可以支乆者未之有也韓子曰省刑之要在禁文巧又曰刻鏤文采無敢造于鄕此孰不知其果然然有國者未甞不禁扵始亦莫不弛頽扵末奈何


敏樹 

國有仁心仁政其應如桴皷影響故曰徳之流行速扵置郵而傳命其要在絜矩以身先之也何以驗之今有一盞水以黒一㸃投之湏臾和遍盞中房中香一炷亦氣無不遍也何以異是有政而無應皆非實徳實行孔子曰違山十里猶聞蟪蛄之聲盖政莫如應之也中庸云人道敏政地道敏樹敏者速也樹木在地春雨膏之扵是便有萌動日滋長而出土暵乹則便又枯死其葉枯者根已先病矣又湏及未枯而灌之不然雖移西江之水無補也民生愁㤪即葉之始瘁為人上者姑息而不飬至于叛亂則雖加十恵九澤何及㢤又若蔓草大樹千枝百葉一一沃若㫁其根株則俄見盡瘁此見敏樹之一證可懼


倭刀 

倭人為刀刃在左斜其尖尖鈍則只磨其斜一分而刃利故易治而用乆其造也鋼鐡在左柔者在右所以恒利不鈍也其制刃太薄則易缺脊太厚則體重而費鐡停其厚薄斜剡其刃用意極巧也東人得之必磨去其剡則失其用矣國中造刀鑄鐡無術柔而不鋼脊不厚而刃益薄所以易敗其一面必嵌入為溝此不知何意意者古時物必勒其工名鍍金鍍銀為字鐫在溝中為其不磨後失其本志而溝獨有遺制耶倭人多為起花為物形磨而不去起花者用金絲礬礬之其花則見而打磨光净其假造者是黒花云金絲礬不知何物而不過如今白礬綠礬之類耳此雖細事用物而不知其名君子耻之故錄之


牲體 

後俗日就奢糜讀内則笑八珍之椎魯讀饋食譏牲體之苛細是不知其本志也人物之生乆矣至姬周羙饌珍羞何物不有聖人懼其俗之益侈造為八珍不過牛羊米穀之物此亦可珍未宜逺求竒恠難致之物也祭以少牢除其半體又後脚上一莭以近竅而不用則所進幾何後俗扵享先例不憚豐侈或至扵䙝瀆故㝎為式示其貴誠不貴豐用此為心寕有濫溢扵飲食饋羞之間者耶


髻粧 

婦人髮飾曰髻其制代變古者只有副編次自后夫人以下常居只有纚笄總不加髮飾次者被髢也次苐髮為之則非編絞不成與編列者不同婦人之盛飾也東俗之繞首還卷以自貫者近是余扵詩說以卷髮如蠆為證意者殷之遺俗至今猶存耶髻亦多般髙曰鳯髻步摇曰雲髻迎春垂雲自漢宮始飛仙大環自王母始分髾同心自漢明始反綰随雲自魏始靈蛇出扵甄后隋有無真迎唐飜荷坐愁唐有半飜反綰樂逰歸順之名長安作盤柏驚鵠謂梁冀妻墮馬髻遺狀也意者其狀如柏之枝葉盤結如鳥之聳起唐詩云綠鬂聳墮蘭雲起者是也墮馬者或是垂至扵騎馬也其粧也有日粧暈粧紅粧啼粧之别意者日粧者用朱圓畫也紅粧者淺紅也暈粧者用他彩圍暈扵外也啼粧不可曉冀妻秦두001壽為愁眉啼粧或者謂愁則曲眉啼則掩淚故有物遮護半面杜詩所謂翠為두002㔩葉垂鬂唇是也陳為随雲而入隋隋為迎唐而入唐随者隋也人以此為符應也편001秦壽善為妖態其愁眉啼粧墮馬髻齲齒笑折腰步曰愁曰啼曰墮曰齲曰折豈非傾敗之兆耶
[난-001]秦 : 孫
[난-002]為 : 微
[편-001]也 : 孫


雉鷄鳴翼 
 
說卦离為雉巽為鷄雉屬火故先鳴而後翼鷄屬木故先翼而後鳴易曰風自火出火烈則風生雉所以後翼風揺而木方有聲鷄所以先翼也


神仙二酉 

孔子在陳謂子路曰六畜及龜蛇魚鼈草木之屬乆者神皆憑依能為妖恠故謂之五酉酉者老也五行之方皆有其物物老則為恠鬼神者氣之凝聚也形焉而無質形能幻化無㣲不入無質故也氣有聚㪚亦有聚乆不㪚者乆能有形形具則必有知覺乆故能識古事㣲故能察物情今事鬼者能通他心如不能入其方寸何以觧人之私計乎物乆而神者非物化神神乃憑依也神何甞不得憑物物不乆故不過如旅店經行而不得憑依為宅人或有一時現竒說妄是也乆便相與渾化為一亦飛昇恍惚永壽不滅所謂神仙即人而善事神者也形為神假而肉身則變矣伯陽所謂依託丘山與鬼為隣乃神仙之註脚也畢竟與狐魅狸精木妖石恠何别然則安期呂洞賔之屬只如土塑畫像之流傳其實非安呂之不死也天地間合㪚之氣隂陽五行而已五行謂之五酉則二氣為二酉也所謂大小二酉者即陽大隂小之義易言大小徃来是也盖指造化之根柢歟


相蜂 

蜂桶中色黒者謂之相蜂古謂善飬蜜者未可信此物不能螫不能採花至蜜既成則羣蜂逐之至明年種子别種相蜂如前此理不可窮甞驗之盛夏分子離桶相蜂先動羣鳴亂飛意是先㝎可徃之地及其離桶相蜂先導王蜂繼之羣蜂簇擁而其相者必衝入扵內意者親近衛護也名之曰相不亦冝乎不知此物種成者何物又不知秋後何之亦恐如草虫之蛾遇寒必死不損其食既無飬蜜之功則非其力而不食其理亦當後世居卿相之位無所事事而朘民厚己者可以知愧


蟹奴 

蛤中有小紅蟹名蟹奴古云為蛤出求食者非矣此恐與蠶之有蠁同也其體極細安能為蛤出求耶蛤之無奴者尤多則誰為求之蛤亦有喙殼開而喙出拄地力引所以能行觀扵田螺之行可以推知行而求食殼便開闔外物託入故蟹卵波漾易入二䖝性近所以生成扵其中也或疑如人之有虱牛鹿之有蜂理或然矣


袴褶腰褶 

壬辰之後升朝官皆袴褶余家有先祖畫像黒絹窄袖亂後之制而長至扵髀則非本㨾也元人有袴褶腰褶之制袴者胯也袴褶褶在膝腰褶褶在腰以便上馬今北人上服止扵腰腰褶是也


惡獸殺人 

孟子論一治一亂亂皆云禽獸至治皆云驅禽獸下又云鳥獸獸則虎豹犀象是害人之物鳥未必殺人噉人意者啄傷五穀俾民無食則亦一亂之㑹也盖禽獸得氣之先與人有隂陽之别陽氣衰則隂便盛恠禽異獸所以羣集民生安得遂其生故聖人出扵其間驅以去之然後人得為人昔者人神雜糅是亦一亂禽獸之害即其例也自周以後鬼神禽獸或未之聞而華夷雜處其亂莫大也孟子又以異端當之謂將與禽獸同歸矣今數十年来惡獸殺人遍于域中武臣嬉笑坐觀一任生靈之隕命何㢤皆謂屏之無術余謂營府飬兵武庫蓄械以待用也用莫善扵救民彼草間虫獸除豈無路若然勍敵强寇鋒鋩砲矢之間何以抵當可咍


金鷄放赦 

夜半陽氣動鷄必鼓翼而唱以報喜也國之有赦囚徒蒙放故天鷄星動則必有赦其理即然也故北方殿門外建金鷄以象之所謂金鷄放赦是也然赦者不善人之望又何能動天象唐宗云一歲再赦好人喑啞


酒 

余一不知夫酒之為益也大禹既惡後世之亾國而只云遂踈儀狄何不一㘦禁絶而止扵踈之耶酒誥之文亦煞歇後父母慶則飲羞饋食則飲克羞耉則飲如是而其能法行耶聖王既知生民之患害則列國臣民莫敢越厥老幼人鬼奚暇計數㢤虞夏以前固已無酒而治矣人民壽長鬼神歆嗅何待乎亾國之尤物而管仲云酒入則舌出舌出則身棄與其棄身不寕棄酒乎夫酒病曰酗酗者凶也酒之凶如兵之為凶噐可去斯即去矣姑留而待其凶可乎人以天地山川之祀為難天地山川不過以氣言也何必待酒而療飢乎必因此為禮亦不可深曉宗廟之事苟以大義祝告則先王子民之志必無不肯許之理不禁則已禁則必如劉先主之並罪釀具然後方有益聖人曰不為酒困何有扵我㢤聖猶如此吾軰宜斬釘㫁根恐懼其或害昔有劉乙者集酒失賈禍者為百悔經絶飲従두001身始不飲可也何必至扵悔余少而能飲後更頓㫁見人酬酢漠如他生事心㝎故也遂遺命子孫異時祭吾用醴不用酒不徒迷亂之為患損財故也國有大侵則必有禁為其害食吾軰貧士無田固無歲而不歉荒若不嚴立誓盟覆䘮可屈指待矣或以降神氣逹為諉余曰虞夏之際祭不降歆耶鬱鬯變為淸酤酤變為醴未為不可
[난-001]従 : 終


精衛 

古有精衛木石之異四海之廣今古之乆盖無事不有今人覩記之外瞠然皆疑可咍漢臨江王死扵寃葬藍田燕數萬銜土置塚上百姓憐之見漢書唐貞元中田緖李納境內羣烏銜木為城髙二三尺方十餘里焚之信宿如舊烏口皆流血稱烏城見酉陽雜爼此盖鬼魅為之非禽鳥之有靈凡古今事之不常者以此究之更無所疑耳


虎僕 

虎僕倀鬼之說古人或歸誕妄余謂有是理道士有役鬼之術則鬼固有慴服者矣我國舊有魘魅今赦文尚云不得與扵赦令則其事不逺也明王弼傳宋濂之所作時有妖術王萬里有㤪扵弼弼方讀書牕外有嘯聲又晝来哭問之曰我周氏女名月西萬里禁架昏迷至柳林先髠髮次穴心肝取眼舌耳鼻之屬粉之為塊呪刼精魂使附扵紙刑為奴稍怠則以鍼刺苦痛遣兒来相害君其白之時在座者十八人䏈署名共白扵縣捕萬里槖中得符印長短鍼㐲辜後有二鬼来言與月西同㤪云盖西方恠術多類此者不可誣顧長康挑隣女不聽即畫其像貫針于胸女心痛乃屈去針痛已與月西事相近所謂虎僕亦何異事


金銀 

平時財寶不過粟布乆則食漸扵珍異衣漸扵錦綺其要在禁抑撙莭使不得肆而已不幸而用武激衆賞功金銀為最府蔵既竭亦不可謂富國軍旅之際必湏輕寶故智者之所致意也衣食者日日所需非乆逺之可待金銀産扵鑛一出則恒存苟不流㪚域外何故不積必也不越境而可求矣然地出無窮而公私之貯不贍者處之失其道也其要亦不過曰儉而不侈侈之所費率皆玩好浮靡逺方難得之物異味也珍服也竒玩也華采也皆金銀之所貿也出者不還入者易弊國如何不貧若能設禁邉郡使異味珍服竒玩華采不得入不數年而國富矣商子曰粟生而金死粟死而金生金一兩生扵境內粟十二石死扵境外國好生金扵境內則金粟兩死國好生粟扵境内則金粟兩生而國強以粟比金則粟重以金比異味珍服則金重生死內外之說善喻矣


木妖 

木石之妖古今多聞木有生旺之氣若有知覺然不比石之頑然也故多為鬼物所憑依又或歲乆中空飬成異物其理即然也近時有申姓士人伐墓木妖便随至其家刼與之交百道呪逐不能得夜必同寢席一如人道其終情眷宻比至扵病死是必老狐精所祟大抵古今鬼魅之滛人者鬼必牡狐必牝矣近世完城君李曼為全羅監司府内有古木伐之樹穴中有物馬形而無毛大不及猫獨目猶未成蠕動有生氣見風日而死此金監司始振親聞者若又稍乆則必將眩恠欺人矣斬木者慎之


木綿 

木綿自麗末来幾遍扵國中然不種處尚多謂風氣不同者殆非也西路之黄州鳯山湖中之文義沃川䓁是宜土最豐至畿内漸不殖余居濵海驗扵近地水原之雙阜一面皆不種豈四五十里之間土性若是相懸耶余所居牛鳴之墟濵海一片地亦然其實俗習不改而非物産爾殊也周觀四方則峽裡海堧無處不産則責在人也湖南之地無蘇麻只以茱萸樹實取油供燈南瓜之生亦近百年尚不及扵湖南則綿之不生亦與此同矣卵可以為鷄而非窠伏則不成蠶可以為絲而非桑飼則不成卵不窠蠶不飼而待其成可乎雖間有試者終緣習俗失冝魯莽滅裂而止曰地不宜也夫豈然㢤余知此而習痼手生終亦不得如法矣今北路無綿北路一帶莫不濵海其暄暖反勝畿湖之山郡若種之有術亦必有補而習扵衣麻衣皮不肯致力有人能誘導而成俗即有黄始文益漸之功矣


銀貨 

禹貢珠玉金銀之屬皆在壤奠不知無此則邦國闕用耶近扵玩好浸成侈俗則害大也然後世多以武力持世軍旅勸賞惟貴輕寶粟布反有不逮也我國山多扵野銀鑛碁布禁民私採而官歛過重民輒掩諱國內需用多自日本来亦盡没扵燕市苟使兵禍連結將何以激發將士之心宜及今先杜外流之竇許民私採則將有公私之積可以裕用夫銀鑛採乆穴深人多揜死死地而民猶貪進者為利也征歛過重其肯樂赴耶燕貨本有禁犯者重律商譯抵死故蔵齎渡江之際衣縫靴底鞍韉轎箱無不隱蔵不獨此也貟數之外擅渡上流乗夜混入者亦多中歲有灣尹韓姓者㝎各人所齎之數俾無得過此殆月攘之類終何益今聞此法亦不行矣其所貿者錦段為最害其他藥物羙味竒玩輦輸無限不日而耗盡矣豈非可惜余謂雖藥物亦可防今京師之人動輒湯劑至逺方山峽則不知有醫方畢竟或死或否兩較均齊不見利害之别而庸醫之枉殺反夥又况國中之産亦足以救活耶今聞交廣之桂川蜀之砂燕市已絶比三五十年之前人之疾病死亾轉益多數耶殆未然耳


挾棒 

詩曰伯也執殳為王前驅殳無刃之噐疑若不及扵長鎗大刀然以勇力之士言亦莫如白棒之便好劒不能割棒鎗不能穿棒棒能折㫁劒鎗也其能執殳前驅則勇可知矣昔爾朱榮但以白棒勝葛榮軍可以見矣三國時吳將賀齊擊黝歙諸賊賊有善禁者官軍刀劒不得㧞弓弩射皆還自向齊曰吾聞金有刃虫有毒者皆可禁無刃無毒者不可禁乃多作勁木白棓先登賊恃有禁不備以棓擊之禁果不得大敗之盖禁者符呪也棓者殳之類壯士前驅無不糜碎妖術亦不能售也今戰陣用銕騎衝突莫如挾棒其制略似田噐之連枷以銕鎻繫屬棒上左右揮擊無不應手糜碎揚䧺方言連枷謂之僉宋魏之間謂之欇殳自關以西謂之棓或謂之柫齊椘江漢之間謂之柍或謂之桲攝殳者挾棒殳積竹為之長丈有二尺竹去白積之取其堅實然積必用膠雨濕必觧又不若勁木今濟州産哥舒木堅韌無上北使之来必多求帶還云用此為棒以銕為飾殆幾扵銕鏈矣


虹吸飲食 

唐韋臯鎭蜀與客宴暴雨忽霽虹霓自空而下直入庭垂首扵筵吸其飲食且盡五色似霞首似驢四두001視左右乆而方去客曰虹是天使降于邪為戾降于正為祥公正人敢以祥賀旬餘有詔就拜中書令此甚不然虹而驢形為妖則審矣况虹者日暎濕雲人在其間則見豈有入扵座上之理此必幻呪者弄術耳如明成祖金樑事可見又明末貴州夷俗有人能變鬼法或男子或婦人變形為羊豕驢騾嚙人至死吮其血食之官禁不能有僧宿寺中夜中羊入室就睡者嗅之僧覺之運禪杖力擊一羊踣地遂復本形乃一躶體婦人執以繫之其家人齊来羅拜求免出白金三百兩贖命云虹之驢形安知非此類耶恨無一禪杖打露本形也使燕者云京中賣術者或虹橋昇天肢觧人復完千竒萬變白日恣行此非浪說然以此行天下何所不得而必眩賣賭貨然則不與而刼取鬼亦有禁耶亦可為貪賊者戒
[난-001]四 : 回


鬼物驅獸 

數年前北道有䑕異羣䑕渡江而南草木皆殘至有噬人者去年虎數萬相継渡江遂遍扵國中噉人無筭其禍至今未休凡物類多因氣運未知休咎將如何也元至正間江淮羣䑕擁集尾尾相銜渡江東来湖廣羣䑕數十萬渡洞庭湖望四川去夜行晝伏路皆成蹊皆遵道側羸弱者多道死宋真宗東廵告功泰嶽駕行有日一日泰山耕者俱見熊虎豺豹莫知其數累累入扵徂徕山後有百餘人驅之詢之曰聖主東廵異物逺避以此推之䑕虎之来似是鬼物所驅也今聞鬼物皆集扵江北其患不貲亦可信趙石虎時濟南平陵城北石虎一夕移扵城東南有狼狐千餘跡随之跡皆成蹊與此相類其鬼弄明矣石虎之重豈狼狐所可移動耶凡世間理不可推者宜用此相照


竹榦鐡鏃 

孔子在陳辨肅慎氏之貢矢其石砮之長尺有咫咫者八寸也石重扵楛何至尺咫之長也意者砮従奴即强砮之鏃弩者大弓也弓大則矢長楛之許長亦可推知不然前重後輕不足以致逺也昔莊辛謂椘襄王曰射者修其碆盧治其矰繳盧者書所謂盧弓盧矢是也碆者石可為弋也馬融頌亦云矰碆飛流然則石之為鏃不待肅慎也今之銕鏃甚利何必用石石比銕稍輕弓太强則矢折故砮所以用石而且長也然考工記矢人箭槀中銕莖或三分一在前二在後或五分二在前三在後或七分三在前四在後前弱則俛後弱則翔中弱則紆如此則强弱輕重非所患後出逾工楛不如竹故也今北路古肅慎之墟榦用西水羅鏃用石終不及竹幹銕鏃逺矣又按禹貢靑州貢恠石石之恠莫如石砮靑州壤接肅慎意或指此類欤


鷄雛 

程子曰觀鷄雛吾欲把作如保赤子義看亦好當其毛羽未成鴟鸇在上鼱㐲下狸猫穿籠瓦石旁毆皆足以致死一一窺伺而畏人之慎防也人心一觧羣患抵隙又患去而猶不繁殖者只繫飢寒苟能誠心細察寕有不得之理羣多故食乏毛薄故畏寒而寒又乏食故也若頻哺米屑不至扵飢則頻頻覆抱寒可免矣無求食奔忙勞可免矣餔在庭除故不逺出外患少矣得食争奪弱者不飽故疲病轉甚㪚米羣餔則病者可蘇矣人謂投之殘飯則屎塞而死其實飼飯則屎滑結扵尻下毳毛結多則肛閉而死也余認其為害頻飼而勤護肛閉者剪其毳而屎便通如此雛必易長也夫下民疾苦非富貴所覺既勞且飢烏得不流移轉徙而填溝壑㢤


祝鷄知徧두001黨 

善觀者觸物有得余祝鷄而知偏黨之理羣鷄競進求食或至扵紛集床席汚穢杖屨驅而不止不得已時以杖敺或至損傷餔者利也杖者害也杖輕而餔重忍傷而争食敺之才退俄復旋踵蹙蹙其惟恐不及也餔輕而杖重驚㪚而逺避都繫于利害之得失偏黨之所争者爵祿也時或得罪者有矣罪雖苦所希得爵得爵反重罪有所不憚苟知爵終不加則雖罪輕必不犯矣後俗大抵蠖屈而求伸也苟可以罪獲福殺死之外無不沾沾覬覦之不暇穿狗竇而偷龍媒賣桎梏而賭軒冕誰不屑為乎嗚呼此鷄而已矣亦有人不如物者羣鷄之争食其飛奔攘奪無所不至事已則帖然無㾗依舊和同人則不然洸洸餘怒必欲逞憤殄滅而無悔亦忍矣
[난-001]徧 : 偏


稲麥餘燼 

人有自南土還云扶餘縣山上有古城遺址徃徃得稲麥餘燼形體宛然不腐云是百濟時倉廪焚燬尚有遺物驗之如新燒者然今䘮用秫灰良亦有理燒而未灰火性尚留水不能漸入故能不朽也此不獨防木根可以去濕


藤笠纚 

今中國藤笠短簷覆以朱絲此北俗也北俗漢時皆被髮而不剃其剃也不知従何時而乃身毒之餘敎則必東京以後事既去髮矣宜有戴帽其短簷之笠亦必西方之俗也夫頭毛有三種頂毛上指火也髯毛下垂水也眉毛橫生木也在古被髮在今剃去有水無火是北方之氣勝也自明以後纚之制遍天下以畜物之尾加之人頭之上倒置之象也此可以觀世道之變


車制 

書云車服以庸㨿春官巾車有王之五輅두001后之五輅及孤乗夏篆卿乗夏縵大夫乗墨車士乗棧車庶人乗役車各有䓁殺不可亂也故曰車同軌書同文行同倫車之用與書行䓁耳考工記輪髙六尺六寸轂居其半則為三尺三寸轂徑一尺而輿在其上其間又有㐲兔두002橫木䓁具故輿下四尺四寸四尺四寸凖今布帛尺大約一尺七寸許而人居其上也朱子曰今五輅甚大人說秦太師制此也周輅孔子猶以為侈要乗殷輅今輅只是極其侈糜又曰南渡以前士大夫皆不甚用轎如王荆公伊川皆云不以人代畜朝士皆乗馬或有老病朝廷賜令乗轎猶力辭後受南渡後至今則無人不乗轎矣夫宋南比扵北地縮勢危不啻倍簁편001而人風之驕侈益甚以乗為驗同軌之制法之凖則宜聖人之致意宋轍之不復北宜㢤我朝國初之制未聞自文臣二品以上許乗軺軒軺者小車而驅車者皆在脚下車必兩輪而今獨輪殷輅貴樸而今皆光可以鑑憲章之乖㪚俗尚之豪奢只此是表現髙下無凖僣逼之象輪必獨運無輔之象以人代畜失民之象也今欲法立而敎行宜先革此為始
[난-001]輅 : 路
[난-002]兔 : 兎
[편-001]倍簁 : 倍蓰


髮䯰 

東邦髮髻之俗日增侈羙不可不變時議紛紏未得其實余曾讀詩都人士究及源本而有得此詩西周既亾東都之俗亦漸衰改故詩人思舊興感也謂之都人則非侯國之士謂之歸周則歸西周之鎬京謂之民望則必貴顯之望族也洛邑殷墟也周公營東都處殷之士族扵此乆而歸化所謂侯于周服是也君子有弁有冕而㙜笠緇撮則非朝祭之服謂之行歸則乃出入行道之飾此男子之服也婦人之飾異扵是惟髮可别故以髮為言君子必與都人士相勘則非君子之女即女之君子如禮所謂君子子指女之貴者也此亦貴女出入之飾也周禮追師王后之首服有副編次註副之言覆也所以覆首為飾者今步揺服之以従王祭祀編編列髮為之若今假髻服之以祭次者髲髢也次苐髮長短為之則必相續為長而將繞首為髻也謂之有旟則繞而猶有餘也謂之如蠆則卷屈以回轉如蠆尾之曲也若短髮上歛何謂有旟按士昏禮女盛服必用次次之為昏禮之飾可知易曰帝乙歸妹昏禮乃殷湯所制故至周必用殷禮不㤀本也賁之六四曰白馬翰如非寇婚媾殷人尚白故昏必用白馬則婿婦之禮不應異例髮髢之本扵殷禮亦可知矣何以為證我邦是箕子之肇基箕子殷人猶守舊俗故忠宣王之婚扵元也以白馬八十一匹為贄幣流傳之俗至今日未泯凡士庶之婚必求白馬可以見矣其他衣白畫井千百載不變殷俗之流傳如此也按文獻通考新羅婦人羙髮繚首句麗鬐髻垂右肩百濟則分兩道大抵相類而都只為殷之遺制今俗婦女必為髲髢兩道繞首屈其尾揷扵右以其纓垂之恰與卷蠆有旟之語沕合盛世風采宛如目見昔少昊之官得之扵郯夏后之時得之扵杞孰知夫舊制尚存扵海外之偏邦耶以此推之㙜笠亦恐是有㡌有㙜之笠與今俗竹笠為出入上服者相似亦知其為殷物也瀷即殷之遺民三復此詩豈不憬然興感㢤愚謂周人毎合用三代之禮后之三服必夏殷周之異制乎自堯舜至扵禹以聖継聖其制必同東史云檀君敎民編髮盖首盖首者覆首也檀君與堯並時歴舜至禹舜之十二州至扵幽并朝鮮之地合有全遼壤界最近王化東漸與內服同故禹㑹塗山遣子夫婁入朝其同軌可知而覆首之制與之相符其用夏禮明矣羅濟句麗時以髮繚首分明是殷之遺制雖謂之箕子之遺敎不為無考矣今俗必取他人之髮不擇男女為閨房之飾則大不可古者惟盛服用髮其餘自王后至士庶皆不然不似今之常用故雖不取他人髮可以用之雖王后燕居纚笄總而已况羣下乎故雖見扵舅姑櫛纚笄總而已不過繒帛為飾也史云孔明遺司馬懿巾幗婦人之服幗本作簂卷幘也以巾為之故従巾而作幗如䯰本髮紒而以絲為之則従絲而作紒紒者䯰也字書諧聲其義的然可推也簂者何也按士冠禮緇布冠缺項鄭玄註云缺讀如頍滕薛二國名簂為頍然則簂與頍同一物䘮服註云首絰象緇布冠之頍項然則簂乃首絰之所象也必是以緇布圍繞扵冠如首絰也恰與我國之以髮繚首相似而漢之巾幗以巾為幗則又彷彿是古者燕居不用髮之制也鄭玄與孔明同時而巾幗之制與之相符漢距周又不逺不應全失以此言之後世雲鬂花䯰之類㫁非聖王之遺制也東方是箕子之國而句麗乃遺墟也新唐書云女子首戴巾幗安知此非聖人之㝎法乎天子失官學在四夷考据典禮有不可誣也今若復巾幗之制不變俗而變其物用絲繒之屬黒㭍為飾則所謂愜諸義而愜者也又不必嚴法禁抑只禁國中鬻髮者則貧室先自樂従而浸成大同之風矣


克敵弓 

洪皓子兄弟遇韓世忠舊卒知克敵弓之為神臂弓劉錡順昌之戰用破敵弓翼以神臂强弩則破敵與神臂别矣宿州之戰李顯忠以克敵弓却敵破敵之外恐更無克敵也其制未聞按吳璘疊陳法長鎗居前次强弓次强弩皆坐次神臂弓賊至百步神臂先發七十步强弓弩始發意者矢力最逺者也謂之神臂則非人力所彎必有其機助引也凡矢長而弓强中㫁而不能逹必也弓以機彎矢短致逺也矢短則妨扵引滿必有筒為矢道也我國童箭如是而又弓力之强用機方得則矢力尤猛矣然璘之法可以迎敵妨扵前闘宜扵步卒不宜扵突騎突騎之用莫過鐡連枷此即田家打穀之噐而稍别其制宋狄靑用之扵崑崙之戰者也今北關神騎衛皆捨弓劒而專扵此無不利用哥舒木粧以銕輕易使比舊制銕鏈挾棒尤便也後世噐械漸巧鳥觜銃出而弓弩無用銕枷出而鎗刀無用然械噐之利我雖有之彼亦可有惟在用之如何軍謀在將噐械之用付在軍卒卒非死戰利噐何益死長由扵親上親上生扵預飬生不免饑寒困窮而使樂赴扵矢石之間無是理也噐械不過助益者也


有災無祥 

春秋記災異不書祥瑞災異有害祥瑞無補也麒麟鳯凰無歲無之不擇治亂杜悰所謂禽獸草木之瑞何時無之者是也人見而悅之獻之扵朝書之扵䇿則傳扵後世或荒谷僻逺遇而置之則無稱若使網羅搜獵見必取之則四海之廣竒恠之物何可悉數劉聦之時黄龍三見石虎之時蒼獜白鹿以駕芝盖唐文之時白兎白雉紫雲騶虞俱見是歲有甘露之變宋真之時夏竦所獻芝草數萬莖永樂間周王獵得騶虞獻之扵是四方奏甘露嘉禾外國獻猉獜白雉白鹿白豕玄兎靈犀之屬甚衆焉始知此類不與世治相干也况後世氣數乖反人物都變故禀受之淸粹莫如人而不善者㴞㴞惟害人之虎狼烏雀蛇蝎䖝蝗之屬不渝舊性天地之大運扵斯可見其災祥何獨不然余則謂衰亂之際有災而無祥其或形色吊詭異衆雖若可悅亦不過人之羙顔物之鍾毒又何足取逹理君子必従吾言


有災無祥 

春秋記災異不書祥瑞災異有害祥瑞無補也麒麟鳯凰無歲無之不擇治亂杜悰所謂禽獸草木之瑞何時無之者是也人見而悅之獻之扵朝書之扵䇿則傳扵後世或荒谷僻逺遇而置之則無稱若使網羅搜獵見必取之則四海之廣竒恠之物何可悉數劉聦之時黄龍三見石虎之時蒼獜白鹿以駕芝盖唐文之時白兎白雉紫雲騶虞俱見是歲有甘露之變宋真之時夏竦所獻芝草數萬莖永樂間周王獵得騶虞獻之扵是四方奏甘露嘉禾外國獻猉獜白雉白鹿白豕玄兎靈犀之屬甚衆焉始知此類不與世治相干也况後世氣數乖反人物都變故禀受之淸粹莫如人而不善者㴞㴞惟害人之虎狼烏雀蛇蝎䖝蝗之屬不渝舊性天地之大運扵斯可見其災祥何獨不然余則謂衰亂之際有災而無祥其或形色吊詭異衆雖若可悅亦不過人之羙顔物之鍾毒又何足取逹理君子必従吾言


災祥 
 
 
 


凡祥瑞者益人之名災孽者有害之物不可以形色别也洪範論休咎之徴不外雨暘時恒之間餘不在數况䖝鳥之微物㢤然孔子說圖出鳯至何也亦以其則而象之也又或出非其時君子亦奚取焉是以魏明之時張掖柳谷水湧石出象靈龜而負圖鳯獜白虎犧牛璜玦八卦列宿具焉不可謂聖治之應也張臶譏之是也見綱目魏明帝靑龍三年魯哀之時麟至而折其左足孔子泣其非時不當至而至者亦可謂瑞世之祥乎設或偶免扵鉏商之毒手夫子之道則亦已矣夫然則有麟之形而無麟之靈雖謂之不祥宜矣麟之不幸聖人受以為己災所以反袂而霑襟也余見歴代麟鳯之見史不絶書或不遇弋獵或虚至而無徴又或飛至荒墟而不為人見知或見而不獻者何限皆西狩所獲之類非孔子之所指也且如龍居四靈之一而其見不常余目覩其一曲者數矣惟旱而施澤為祥其迅雷暴風破决原野非災而何災祥之說以此為㫁足矣
豐水有芑 
 
 
 


生民之詩云誕降嘉種維秬維秠維穈維芑后稷所種非一而維此四種稱誕降則是天為稷貽之也劉向云飴我釐麰始自天降則芑之始従天降審矣文王有聲云豐水有芑武王豈不仕詒厥孫謀두001以燕翼子此言芑是后稷之始種故為周家詒謀두002之法而武王亦親稼扵豐也采芑云薄言采芑于彼新田于此菑畝註以為菜名其或穀或菜未詳而其為周俗之務植則審矣必曰新田菑畝則與熟田之稲粱别矣其曰豈不者何也此分明是荅人之辭武王征伐而有天下疑若不暇乎稼穡之艱難故以此曉人也雖不如文王之田功而以時躬自種植不廢世傳之卑事然無逸數두003周四君惟擧文王盖武勘多亂有不得如平時之即功也



[난-001]謀 : 謨
[난-002]謀 : 謨
[난-003]數 : 殷
蓬實 
 
 
 


范純仁知慶州民飢秋蓬生蔽野結實如粟乃收蔵許多以待荒歉不知蓬是何物明嘉靖八年陜西僉事齊之鸞言蔡穎之間蝗食禾秀殆盡乃經潼關吮禾無遺流民載道見居民刈穫問之曰蓬有綿刺二種其子可為麪飢民仰此而活者五年矣見有麪食者取啖之螫口澁腹嘔逆移日小民困苦可勝道㢤謹將蓬子封之賚獻乞頒臣工使知民瘼意者環慶皆陜西地范公收蔵者此物也近見蓬必秋生白綿團結此是綿蓬其有實者刺蓬乎近者㝎山有土味甘貧民和米為餅市賣余得以甞之異扵凡土矣曾見某書有此說不記何在飢荒之甚或者神理遺之耶余又見莎草之間有結實色赤俗稱雉飯亦救飢比年飢甚取菽萁屑以啖之或取蕎苗作粉和米穀煑食皆免死是皆螫口澁腹之類小民猶習熟悅口可哀然飲食為救飢免死足矣何必滋味死既免而益求侈味是不知分者也従此而求之食前方丈逺方珍異將無限際矣窮民糠籺貧士蔬菜亦足肥澤肌肉飬成氣力與蒭豢何别人謂七日不食則死亦非也膏飫之徒則不待七日恒飢習熟數旬能支何以明之人能菜蓄御冬填膈滿嗉生老無闕闕則飢飢便至死然毎見禽雀氷雪之間積時月無啄亦能不死習扵飢也余見南州人健食腹常果然至儉歲則必先死習扵飽也習未有不能故入㝎之僧㫁穀不嚥胎息之仙閉氣不泄益長壽耉彼蓬實之食賤子乆而安焉與米肉相㤀則鼎牲何别齊之鸞儆乎有位則得矣在委巷言冝不萠分外妄想蓬實何害焉如孟子非肉不飽䓁訓不能無疑庶人雖老何以食肉亦習則安焉先王之制士無故不殺犬豕况庶人乎余賤人㨿所處而為之說



耳目口鼻 
 
 
 


目司視耳司聽鼻司嗅皆兩竅而外露口司言司食而一竅其實口亦兩竅而不外露也頸中有二竅而前喉後咽喉通扵鼻為呼吸出入之門喉上有㑹厭如噐之盖一開一闔飲食従口入歴喉厭入扵咽其厭或不宻物有漏入則氣為之噴嚏也又或傷寒鼻塞則氣通扵口然口但為言語飲食之竅鼻但為氣竅也凡飲食鼻能辨臭舌能辨味舌上有粟粟尖有竅物接則知味欲動則涎生齒為之嚼咽為之嚥皆口官之所司也耳目閉則為盲聾不係扵死生氣従口通亦可以不死未有無口而得生之理咽與喉皆廢也
舟車取象 
 
 
 


按觀象書天津星跨居天河恰如舟形此後聖取象而作舟也車者古未必有輪五車五星其形五方而可曳下有柱防其窒礙意者若今俗所謂雪馬其始必如此後人加之轅輪軫箱則後出者工也當未有舟之時陸則可行水不可徒涉必也乗薪乗椘乗葦乗木必濟乃已也按衛詩一葦抗之謂束葦亦可濟也居河者未必皆有舟楫之具則或以此可涉故目見而識也因此推之綢繆束椘三星在戶謂乗椘而夜濟也王風之束椘謂之子之不肯濟水而至也鄭風之束椘謂不肯濟人扵艱難也不然諸篇都無義意呂覧云舟車之始見也三世然後安之始未必盡工歴世增飾而後方得無弊耳
單騎 
 
 
 


地用莫如馬目見可得車者非家家有之或騎或駄豈有不覺之理易曰服牛乗馬何必駟駕而後可用耶何孟春引左傳昭公二十五年左師展將以公乗馬而歸為證者是矣非無單騎盛服必車故罕見扵經傳也劉子玄云江左官至尚書郎而乗馬則為御史所彈又顔延之罷官後好騎馬出入閭里當代稱其放誕此則專車憑軾可服朝衣單馬御鞍宜従䙝服求之近古灼然之明驗也余亦曰陟彼高岡我馬玄黄駟車㫁非陟岡之具是亦一證
竹筠松心 
 
 
 


記曰禮在人如竹箭之有筠松栢之有心此善形容也竹喻扵外松喻扵內筠者皮也勁直而中規凝滑而無瑕有不可犯之色所謂有筠也心者中心也松之為材用為榱桷其旁枝猶或撓屈而惟直榦則雖折而不偃或歲乆䖝蛀不及中心所謂有心也君子秉禮常以二物省躬則表裡洞洞有赫咺瑟僴之盛矣

靑魚 
 
 
 


今之靑魚不知古有與無而秋産咸鏡道形甚大冬寒則産扵慶尚道至春漸移扵全羅道忠淸道春夏間産扵黄海道漸西漸細而極賤人無不食懲毖錄云海州所産靑魚近十餘年絶不産移産扵遼海遼人謂之新魚然則當時惟海州有之虫魚之屬毎逐風氣至近歲此物極賤扵西海又不知遼之有無也
茶食 
 
 
 


國家祀典有茶食用米麪和蜜木匡中築作團餅人不觧其名義余謂此宋朝大小龍團之訛也茶始煎湯家禮用㸃茶則以茶末投之盞中沃以湯水攪以茶筅也今之倭茶皆如此丁公言蔡君謨出竒為茶餅獻之朝遂成同風坡詩所謂武夷溪邉粟粒芽前丁後蔡相籠加是也今之祭用茶食即㸃茶之義名存而物易也人家或有粉碎栗黄而代者作魚鳥花葉之狀視龍團轉訛觚之不觚何物不然
菽 
 
 
 


菽居五穀之一而人不之貴也然穀以生人為主菽之為功最大後世民人富少貧多如嘉禾殄味萃歸貴顯殘氓所頼以活惟菽也菽價賤與稲相直稲一斗而得米四升菽乃以一斗換之其實增五分之三此大利也又磨細取其精液為豆腐則餘滓亦許多烹為羹湯味嘉可食又長芽為黄卷增數倍貧者磨其粒而挫其芽并為饘粥之材足以充腹余居鄕村熟知其事記之以竢牧民者得焉
章草 
 
 
 


章草起扵漢章之世人謂以章帝故云非也杜操字伯度章帝時人善草書章帝愛之令上表亦作草字故謂之章草或云漢黄門令史㳺所作王愔云元帝時史㳺作急就章觧㪚隷體麄書之漢俗簡惰漸以行之然則本扵急就章故云爾未知孰是其氣脉通連隔行不㫁所謂一茟書是也其曰匆匆不暇草書何也不暇草書則必將楷楷則獨可匆匆而易辦耶愚謂時方貴寶如圖畫丹靑必粧護屏障不比尋常簡札随意漫作故宜待閒静而為之也如今法書家蔵去真蹟率皆費心揮灑不類草草出者可以見矣
靑虹 

壬辰四月十三日靑虹起自宮井来逼扵上上避之再三輒随之閇戶始止即倭陥釜山之日大懼有必避之計出朴東亮寄齋雜錄大禍之至必有兆見愚按曹風薈兮蔚兮南山朝隮隮非尋常虹蜺災戾之氣橫貫山麓况在殿庭之內尤可異矣


漏脯 

聖人不食沽酒市脯若為不潔也則奚獨酒脯為然㢤易曰噬腊肉遇毒腊者乾乆之稱五行志厚味腊毒亦以乆宿者言也腊者猶言㝛也感應篇屢言鴆酒漏脯漏脯猶言屋漏沾濕也如此者書卷衣襨之類莫不朽敗有毒也濕而枯腊毒蓄不發如石灰蔵火在中遇濕始發也盖酒與脯皆非一時造成留宿日乆則易以畜毒而况屋漏之沾乃容易事不可不察酒亦有相類者耶


馬蹄 

飬馬與使馬不同使馬意主扵便人羙其噐械銜勒鞍鞴鞭䇿自古有其物而東人加以蹄鐟行賈之言曰馬非馬蹄鐟是馬謂馬所以能役有鐟故也若夫飬之則湏便扵馬而後能遂其茁長之性莊子曰去其害馬者害馬之甚亦莫若蹄鐟若問扵馬而馬能對則必曰此物為最害也馬雖健役乆則蹄穿蹄穿則休飬非人力所得助也自鐟之剏無逺近寒熱險夷無數日安息馬安得不疲弊而衰老觀放牧之馬飽則頽睡與人無異其驅役也晝必行走待夜飼吃無休睡之隙也人之服役必待筋骨壯健馬則以少為貴未及堅固先任重運也此皆鐟之為害也遼瀋之地與我壤地相接目審耳察終不相襲意者為不便扵飬馬豈智之不及也杜詩毎云騘馬新鑿蹄髙蹄削寒玉盖古人厚飬而削成所以能乆不似今俗之薄治而加銕也衛文之騋牝貴其蕃育也今業賈之家禁不得逰牝間有産者必殺其子而役其母又何忍也飛騰駿牡皆入貴介華厩惟字牝落在里閭而有駒不育域中之馬所以日縮也東俗之視近効而無逺圖如此也且鏤銕之産有限而為人之用最㘦凡日用噐物非銕不成兵家雜械皆銕之所需其用雖乆火冶更鍊無不可用惟入扵馬鐟者皆歸磨滅其害不可盡述此皆細故且置之聖王之制務本抑末民之所以為生者惟食為重彼商賈之類不過其人之私願扵齊民何益此物終是奪鋤犂之資助成逰食之媒為國計者所宜商量而禁絶也


牛耳 

按六畜中馬屬火故其色多赤牛屬土故其色多黄豕屬水故其色多黒此最易别者故扵十二辰馬屬午牛屬丑豕屬亥相其形馬耳上指牛耳平豕耳垂下各従其性也周禮庾人云㪚馬耳註雖云爾恐不成說馬性善驚驚必聳耳火氣衝上故今濟産性急者必抉其耳端㪚似决開之義也牛聽不以耳雖不知其必鼻聽耳不能聽則信矣土性平故其耳不上不下而平焉謂其不自主而以平為順也故盟㑹必取其血為誓也豕耳無所當不著用


豹文䑕 

郭璞爾雅序云爾雅者興扵中古隆扵漢氏豹䑕既辨其業亦顯邢昺䟽以為終軍事今事文類聚引竇氏家傳以為竇攸事考諸前漢書軍之本傳無此說恐是昺之誤後璞之孫某䟽云璞晉代忠臣昺宋時小人郭註邢䟽不宜並行謂昺附麗王欽若也其言之不詳又如此當考


熢燧紅燈 

古者熢燧之制自邉方內逹亦自京城外通所以徴起郡兵周幽王擧烽事可見丘氏衍義有紅燈之制為風雨有妨其法以羊角魚魫骨染紅為之可避風雨而緩急之别以多少為莭其言極是我國丙子之燹使山僧緣山岡出以報諸道其事豈不懸殊耶


火箭 

皇明土木之役虜犯京城用火箭飛鎗殺傷甚衆一說用火箭退敵而其術燒殺殆盡云此守城之不可闕者近聞海中有阿蘭陁國一名紅夷其所造紅夷砲壬辰間已到我國者也又有火箭其狀如卷軸上頭有穴用心紙引火其法毎一柄用㷔硝十九兩硫黄三兩麻灰六兩鉛一兩鍼二兩金銀箔各五段調合為之一矢落地自其中迸出數十枝㪚作千萬枝東西縦橫村落城郭湏臾而燒倭人畏之以妓女財寶誘致之依其法造成今遍國中戊辰信使首譯朴尚淳以銀五百兩買二柄獻之云不知國家能留意待用耶苟如此說城池不必髙深甲兵不必堅利可坐而退敵但我國人巧扵偷安有噐而無施耳且聞關伯好武遍求海外諸邦有武技者莫不學習故其射法精妙不比曩時又有巧噐名風流者亦出自阿蘭陀其長五尺如海中及曠野無障碍處附口而語可與相去五十里人言語相傳此恐無理聲音者氣也五尺之噐何能傳氣扵五十里之逺乎此皆安百順書中有之姑記此以為更採耳


蜚 

凡穀物之有䖝為灾者衆矣蟊賊螟螣或食葉食心食莭食根自古有之未見其外不傷形而內竭其津者歲己卯夏秋之際忽有小䖝生扵水田泥土中旬日間遍于禾苗色靑形微大似粟粒簇簇不知其數禾則盡枯穗至黄暈者亦皆內損而無實遂成凶歉余考春秋隱元年及莊二十九年有蜚即此物羅氏曰負礬也漢五行志及字彚甚詳皆謂南越滛風所生非中國所有嶺南人云前此癸丑間沿海皆為灾云今自海西歴京畿湖西湖南嶺南邉海邑皆遍即西風所到也古云西風則死此物經冬不死至春東風雨過而盡此其異也盖南越在大地則為東故西風則死我東生扵西風故東風而死宜矣其為南越滛風信矣常年夏秋間蜻蜓彌天漫野是歲絶無見其為此物之轉化亦明凡虫為風之所觸無物不化也古云臭䖝此則微有腐臭而已意者非如南越之蒸熱故耶最可異者凡草虫未有耐過霜雪者此物蔵在草莽間不死又或扵水底氷片之下化生焉春秋記異宜史臣之續書也


蝨蛾 

物理不可盡究凡虫豸之類老必為蛹蛹必化蛾蛾卵而虫生扵卵也偶閱陶九成說郛有一說凡蝨之老而枯死者沾以葉上朝露則有飛䖝坼背而生箇箇皆然然蝨既化蛾則恐不復育蟣扵衣袴之中異矣凡微物在前日見而不思其理者衆矣究之不盡有害故記之



星湖先生僿說卷之七
 
 人事門 

科薦合一 

科試將以進用也試而不用所試何意國制以子午卯酉四年為式文取三十三人生員進士各至百人之多也其入仕致仕㮣以三十年為率則一世而二千三百三十人也今之內職除西銓所掌吏曹注望不滿四百窠外職亦稱是而武科先䕃薦聞流品之類又叅在其間則不過五百有餘窠以五百有餘窠待二千三百三十人其勢有不能遍故生員進士之類惟攀援貴近者得官雖文科苟非汲引之力一逓而不復進今閭里間不做官不為民老死生進者不可勝數而猶延頸朶頤庶幾沾其餘瀝不安乎隴畒之己分而其子若孫又有垂䕃免扵民役其害一也其或入仕或以財賄或以媚諂已失士子習俗而至扵行政不敢違扵干托治民不能免扵掊克將以悅扵人而裕扵己其害二也取人太冗濫占極夥故轉轉觀效竊竊挑志蓬心眯目者莫不躁動或以貨取或以茟售舍其耰鉏奔騖道路至扵破落家戶其害三也目今尤有甚焉式年之外凡科試之名殆十餘條三年之間文科或至百人朝廷專以慰悅為意其實歛㤪媒讟莫此為甚既不能遍悅則事同而迹殊彼得而我廢其有甘心者乎力均則争位逼則忌左窺右伺利竇惟一而鑚入者八九分朋分黨勢也非異也其要莫如選少而務精也說者以選既多無以處之為諉是所謂七年之病而始求三年之艾也覺其非則斯已焉可矣無已則有一焉就科選之中寓掄才尚徳之術使六曹京兆長貮之官两都留守八道監司每三年各舉文科數人又各為題目然後主上與政府官親閱薦書聚以加㸃取二㸃以上文學徳行之類引入經席而廢舘錄之䂓其才能識務之類畀之庶政其專尚閥閱貴逰者法有禁入選之後除罪廢外無得置㪚經歲如是庶幾近之武科之濫尤甚如西北弓馬之鄕家戶出身上不補鞱鈐下不編卒伍不屬扵國家怨憤終其身者也此亦每三年重試經與藝取五六十人以次付職以為㝎䂓無或違誤則其不得者不敢稱屈其字牧閫藩之類亦用薦剡如右例是則科薦合一之說也


墓銘 

唐世多銘墓者莫如韓退之盖以文章必傳故人惟要其垂後不計滿望有曰髙其上而坎其中以為公宮奈何乎公有曰弘農諱懷仁沂諱璬襄陽諱某今年實元和六年有曰不贏其躬以尚其後人有曰是惟子厚之室既固既安以利其嗣人有曰凡兆于玆惟其家之利盖歸有時若此之類何與扵其人之賢否耶銘既如此叙事又可知也如王適偽作告身瞞侯髙女髙又發狂投水死此豈可傳者耶苟如是而無忌秉茟又何難今人不但文詞之不及古必將委曲副主人之意局束若轅下駒所以文又無奇


治盜 

柴周竇儼疏云令盜賊自相紏告以其所告資産之半賞之或親戚為之首則論其徒侣而赦其所首者如此則盜不能聚矣今我國治盜無法良氓受害黃平二道尤甚前後猾酋皆産其中或有終不得者締結出沒為國家深憂苟值外冦乗隙闖發則慮無所不到也今略倣此術就其就捕之中誘令悉告情狀以所得之財厚賞而縦之用示信於衆其自首者不但免扵罪兼取資産焉則其黨自相疑忌所以不能成聚也儼又曰新鄭鄕村團為義營各立將佐其一戶為盜累其一村一戶被盜罪其一將每有盜發則鳴鼓舉火丁壯雲集盜少民多無能脫者由是一境獨淸請令他縣皆效之其事亦良是然所謂將佐亦湏有厚利而後可以責其能否使食村中數戶庸調之貢而免官府之役如今軍兵之保戶則必各勤其職事矣凡盜之就捕者詰其住接使一村均受不能發奸之罪歛其贖錢賞告者及捕者有差或有窮谷無隣者縣置譏察之任各數人使之遍詗縣中其得三人以上者陞補將校之任使有樂趨其有而不能察者贖鐶笞罰如例或降為保戶之役使有懼避如是民無遊移不根之患偸竊亦息矣今人每諉諸安保而緩于禁暴所謂惠而不知為政者也貧民而奪其餬袵與國之亾都失城何異在國則必驅民而禦冦在民則恝視而不思防患可乎防之必思去盡亦王政之不可但已者竇儼之術殆可試已


鯀 

當尭之世有洪水之變四岳羣牧僉舉鯀治之尭雖知有方圮之過亦且従之九年而不代以至昏墊之極遂殛之于羽山而天下咸服然楚詞原姊女嬃舉鯀之婞直亾身戒之恐是過扵訐直而非大慝也至原所自作惜誦亦云行姱直而不豫鯀功用而不就其意與尭言畧似以其得罪于聖世故遂指為四凶而後人又以窮奇饕餮之類比同之後世至簒君弑父元惡極逆人理所不容者輒舉以證之是豈然㢤是不過當時在朝濟濟羣賢而鯀以婞直之資謬當大任終至僨事則鯀之不幸也因渠之小器使天下蒼生不免滔天之禍者九年之久則其罪固合竄殛也君子事君冝恢公博採不主私見臨政則惟恐敗事而殃民庶幾免矣鯀盖無是焉余讀祭法鯀障洪水而殛死為其勤扵民事列在祀典而血食焉其事亦可以識取矣詳在書經疾書


黨論 

黨論是一箇大獄訟夫以顯惡攻純善至仁排窮凶人皆手指而目視豈成偏黨是中有非非中有是有似是而非有似非而是人只見己是而人非皆所以成比也一事可別奈舉世何一世可別奈傳代何如以物置在列燭之室晃晃皆赤置在隂閉之窨窣窣皆黑故生長於黨比之際不但人有難覈己亦不覺苟非明智决㫁鮮能挣扎登岸譬若湎酒人惡固酒顛善亦酒慈也是以小智私慧謬加辨評者視賊認子投璧按劒也諉諸難了捨之不䘏者盜至不禦屋圮莫搘也材有曲直則矩彠示則物有輕重則衡石誠懸臧否程度冝以經訓為㫁也其在大易坎下乾上曰訟坎險而乾健險而健訟者之情狀也其上九云或錫之鞶帶終朝三之此為健訟之極也聖人繋辭之意如是今緣黨致貴者豈非以訟受服者耶王道無偏無黨無反無側一公字包之矣公之反曰私私者只為利己也利之大者曰財與爵而爵不啻重扵財故九二之邑戶財也而逋則無眚上九之錫鞶爵也而受服不敬聖人㫁訟不過如此人主臨下不得扵言必求諸事不得扵事必求諸迹其人也廉扵財而遜扵爵人主取之則貪冐者止矣視所以觀所由不脫扵財與爵者舍之使不得其所求願則彼亦何心拚死為無利之訟乎不然雖名為息黨其實激之也戒之飭之罰之黜之無所不加而畢竟健者得售則蠖屈所以求伸龍蟄所以終奮不靳乎財與爵而欲禁其偏黨是謂煬灶而止沸也奚得焉盖世所不治者羣聚廟朝闢一争爵之閙塲患得患失之不暇何䘏乎尊其主而裨其民乎此無他黨必膴仕雖有進忠若趨利論政如訴寃断不及擠人而辦局故也苟使無㓛可得有功者逺矣世道其有不然乎古者四十强仕七十致仕中間三十年任職矣其所以至扵七十者王事鞅掌未冝告老也豈伊才退力竭而坐糜廪粟乎或智力未逮疾病難强素食癏官者其去七十之老幾何是以官守言責不得則便去不待衰朽也士當幼學壯行立乎人之本朝敭歴內外一紀二紀而無著績者殆可以去矣夫所欲莫大乎得官則所惡亦莫過乎失職能去官而不憫者是能不黨者也昔武后時侍郞侯知一以年老勒令致仕知一踴躍馳走自示輕捷時謂不㐲致仕宋韓見素四十八表乞致仕李至曰亦可激薄俗士許之或期至不去或不及中身只繋其人之賢否相去奚直九牛毛耶今若才學未贍功伐不著陳情乞退者皆許則必將冐進者知耻蔑效者思奮矣國家進退人在事不在黨則其復有求魚而緣木適越而資章甫者耶此㫁可識矣今之世不見韓見素之激俗而滔滔是侯知一之不㐲也貪競如何可熄使在廷之臣知貪競之可耻爵祿之可辭而猶沾沾扵黨論者吾未之聞也是以口辭食而目睨廚者知意實待飽也手獲薪而腰帶箭者知意實獲禽也黨論之是與非亦猶此也故其黏手惹脚不脫舊習者不必重究限年逓職大者七年小者五年不與扵赦令大臣臺諫莫敢言使暁然知無所利則雖賞之不肯為矣昔丙吉為相椽史有罪輒與長休告終無所案驗後因以為故事夫椽史之利孰與免罪之大失職之害孰與案罪之重案而不失其職人或有以位易罪者也丙吉可謂知俗之情狀矣余故曰兄弟䦧于墻財有所未贍也妻妾訌于室寵有所未遍也臣隣之黨于朝亦豈非爵祿之有貴賤先後乎子曰聽訟吾猶人也必也使無訟乎吾扵上九鞶帶之訟得黨論之要也


兵備 

兵可百年不用不可一日㤀備兵者將有以備冦冦必積慮而来虐我乃忽瞠焉應之城不完糧不蓄刃不利革不堅使蓬心之將帥瞇眼之卒其有幸耶譬之人能嚼剛鍮鐡為之泐碎而沙礫和在濡飯之中或以之齒折人能距躍坑谷可超而昏夜誤躡咫尺之坎或以之病脚是無心之不及有心也兵有奇正出其不意之謂奇均是卒也而用奇突正三軍為之變色無心故也無心者㤀而不之備也苟使千百年而不用兵豈非所大願但患隣敵不如我心既不能事大睦隣而弭其所以来又不能練卒繕械以待之亦安知涓涓之不成江河两葉之不尋斧柯㢤萃之象除戎器備不虞蓋謂除治扵不虞之時也聖人之意如此昔康王之新立太保進戒首曰張皇六師無壞我髙祖寡命康王之荅亦首曰亦有熊羆之士不二心之臣保乂王家是時天下旣平刑措已久冝若偃武之不暇而君臣相戒莫尚乎是則中間周室之乂安其不懈扵詰戎可以見矣苟使一世二世幸免剏殘扵是視武士為奴隸賤兵器如矢橛廊廟所講不過門族之髙下儒士所逞無出雕篆之工拙隣國有聞豈不為慢蔵而誨盜乎吾聞懷重寶者不以夜行任大功者不以輕敵此言不以無刼而行殆不以狃安而㤀戰也或以宗廟社禝之重不為千百年計而姑息為幸則豈不誤㢤


武科 

科舉之害不但為使一世靡靡乎無用之浮華也一㝎乎名如草木之區別苟曰文科雖目不辨訓典手不寫辭令偃然自處視顯位羙職作己物不然則便怨怒不休必得乃已故黜陟之權在乎文科而武弁為之奴隸由是文科時為笠轂閫鉞而武科不敢窺覬扵文詞之職武科者雖使說禮樂敦詩書如古名將未有絲補扵己之榮寵故久而亦自視蔑如遂并與叅伍制變之術而沒之及夫有亂不但文科之不能折衝戎陳武科亦霿霿乎帷中之籌策矣域中强冦理不可徒以劒矟橫截况揮毫弄墨者耶今之時比如眺落景而不知有黑夜在前也苟欲免此宜使武臣之權稍重苟欲其重使武臣間居文任亦湏預飬材器不然徒取駭矣國朝有拔英試更立此制其試也不以詞章技撃而專以武經為八股題目不煩誦讀墨義而對拔其尤者無所枳塞彼將浸灌陶鎔與文士同其才識矣如戚継光紀效新書王鳴鶴登壇必究本之六經傍通百氏知見詞藻舂容大雅我東方幾多年代亦何曾生此人物耶此皆導之有方故耳


稼穡絺綌 

夫婦共室利害與同然穀粟従男子出故男子最知其可惜而婦人猶不及也布帛従婦人出故婦人最知其可惜而男子猶不及也書曰先知稼穡之艱難必湏舊為小人然後方可庶幾也詩曰服之無斁必湏躬親絺綌然後方可庶幾也是以外有藉田內有蚕室惟恐怠㤀也又若父子一體貧室諸子待飬扵父飢寒之至父忍而子或不能也父老而子飬之子忍飢寒而父或不能也勤勞在己尤覺其不易得也一身前後猶有判別况人主居宴安之地臆度民隱也乎


接輿桑扈 

楚狂接輿子桑伯子之徒見扵論語要皆賢而避世過中者九辨云接輿髠首桑扈臝行接輿髠首僅見扵此桑扈臝行即家語所稱不衣冠者是也若如原說不特不衣冠而坐實祼體而行扵道路也君子不幸側在亂邦何至扵若是乖戾乎意者戰伐之際不仕扵朝者驅以為兵鋒刃溝壑即早晩事性命其有苟全之道乎是其所以或髠或祼托身扵狂易䘮性而不悔所謂為惡無近刑者也凡民最患莫如為兵兵者將以備冦敵冦敵惟以殺傷為能兵之死生只繋扵國計將謀非己之所得由也生不擢陞死歸京觀豈不哀哉不然遐遯空虚耕田鑿井足以了其平生何必乖形亂性甘為賤穢之行乎此為輿扈而已矣


廉吏 

今世有廉吏之選率皆位髙物故之人小吏卑官雖有氷蘗之操者不得與焉將何以勸俗凡親民者小吏也利害切扵目前不思染指使之必待其位髙物故之後冀得無益之虚名人未有受欺者也世之位髙者雖號淸寒其居處服飾飮食使令皆足以安逸至扵微門冷族偶得一宰解印之後明知其寒凍之不免子孫之流離猶且不忍貪饕真所謂廉吏也國家如欲興動必湏揀其小吏之廉潔者在官增俸既去継其祿食身後子又付祿俾知國家恩義有終則人知自好庶氓有頼矣


巫 

國語民之精爽不携貮者則明神降之在男曰覡在女曰巫今世女巫遍扵國中其所降之鬼邪魔之類氓俗作樂祈祝謂之神事法不能禁非不能禁有以勸之也凡巫女皆有賦官利其物巫財所出何従従祈祝也如是而禁之難矣周禮立巫官意者古時崇信鬼道有灾必禱故爾今國家祀典不用巫其儀極正冝斥絶之不暇又何収賦之為乎既収賦矣又罰其事鬼厚贖而利扵官非禁也意在錢布之入也扵是近自京輦逺至州邑皆有主巫出入随意民風靡然矣巫者皆云有神来降此即人召之非鬼所强也古者有覡有巫今只有女巫盖出入外內親近媒利男不如女故男巫遂絶余村中有饗鬼者會中氓妻一人忽云神降通身戰掉作謊恠語遂徃従老巫師之余召其夫暁之又禁其師者鬼乃去終為平民以是知法足以禁之也今聞都城之內一日之間饗鬼者無數一饗之費或至不貲鄕陬委巷有疾有䘮莫不耗費動損數月之糧豈非可惜


漢學 

申叔舟成三問為司譯提調以事大交隣為己任設漢學講隸習院中不許鄕談近世如李完平元翼李白軒景奭為提調每院官之稟事必令漢語古人之務實如此今時以勢力文望者為漢學敎授有厚利故也彼何甞通老乞大朴通事一句語耶㴞㴞是不竽而濫側者也噫不才而任銓衡無文而叨講筵不武而居笠轂奚獨漢學也乎昔成廟擢有治績者為吏曹叅議臺諫論之又擢為叅判臺論遂止知丘従直善治春秋學自校書正字拔置玉署臺評又發命召諸講臣使誦春秋皆不能次至従直背誦無滯上曰彼能不許則此不能而供職何也諸臣媿屈光廟時譯官金有禮以二品中樞充赴京使叅議李芮為副申文忠啓宜令連坐上不聽國初之貴才如此人風豈不勃興


欲 

凡有血氣心思者莫不有欲其生與飮食隂陽之欲人與禽獸同有苟可以避死趨生則飮食隂陽可廢是生之欲尤甚也五性之欲聲色臭味及安逸是也此由侈心而益熾故禽獸㣲而人為甚也富貴之欲惟人有之貴尊而富賤貴又可兼富故貴之欲甚扵富也名之欲惟自好者有之薄扵待己然後名可得故其厭富貴而取名者千百一人矣義理之欲惟君子有之故其捨生取義者億萬一人矣然富貴之欲亦重矣貪濁者或以生易之惟仙佛家莫有如長生故擺絶倫常迢脫世累庶幾其不死此欲之有支流也


君逸臣勞 

君逸而臣勞命出扵君事付扵臣命屬心事屬身其實人君心勞而身不勞也心不勞則廢身不勞則不勝百揆之務其可一軀而兼之㢤比若北辰居所衆星運行不息而品物咸章也然人主若全不警責終亦弛廢矣如今世百司直宿及祀饗誓戒每內竪摘發亦勞矣若令掌憲官主之然後時亦內竪摘發有不如法罪其主者則無不振刷矣又如大小侍従之臣競相休告一有陳章錄症滿紙如尋醫問方猥媟甚矣此則人主不必一一審閱只喉司量其輕重而稟處之其不能惟允者責歸喉司則得體矣漢石建每五日歸謁父仕扵朝者在家稀日用此推之綱舉目張可見


誥誓 

作誥作誓後世之大獘絺繪文章增飾事實播告多方吾未見毫分裨益而或值臲卼之際以之疑惑敗壞者多矣善者橫罹不善者售奸此皆可惡也愚謂世道日降人情多偽言冝簡事冝當庶幾免矣凡若此類只書數行文字如州里勘結足矣


送舊迎新 

縣邑之送舊迎新古今通獘其夫馬許多所需皆攤徵民間此尤難堪按麗史崔碩為順天倅其還例贈馬八匹碩到京還之邑人立石頌之號八馬碑自是贈馬之獘遂絶然今贈馬變為雇馬而厥數倍之獘猶不除也柳磻溪随錄云夫馬只令候扵道境境外舘驛逓送此意亦優民之一端且使候吏無遲滯費錢之患矣


公私賤 

國俗內奴寺奴驛奴校奴之類謂之公賤士庶之奴謂之私賤私賤之役不啻重扵公賤然私賤必充軍額謂之束伍公賤則勿論域中可哀莫私賤若也故冐投公賤者多而束伍亦縮額矣驛奴之役最輕故其數漸夥其貢錢不過察訪之私槖而取之無禁此何道理王者一視羣生是何苦樂之殊科余謂公賤一如私賤之充額百萬之衆指顧可得私賤貢役別有調度使不得殘虐則民生稍蘇矣若置諸無可奈何者非為民父母之道子填扵溝壑而其有不思所以拯救者耶


黃戊辰 

黃戊辰者原州賤隸也事親至孝其主之䘮貧無以塟竭力營辦且為之石設甚備主遂贖而放之為官吏仁祖朝以忠孝㫌其閭其為人端潔古雅雖不識字才識出人扵義若嗜欲然觀雪許先生為墓誌云余過原州尚有其㫌表矣


鑷白 

鑷白惡其老也冦凖服地黃萊菔反促其白者為君之嫌少也而貪貴而賤壽矣人有鑷者曰漢法至寬殺人者死白髮好殺人故去之雖去之能避其殺乎此詼以彌之也或曰去之無益扵老死故留之稍達矣然惡之之心故在觀雪許公云鬚髮父母遺軆何敢毁之正矣夫


顔曾周程 

孔子之後聖人不復生此言非也朱子論顔子優扵湯武程子論曾子安知其不至扵聖此已有㝎說矣又如濂溪明道但聞其賢不聞其有大過使斯人生於古昔未知尚論者以為如何也余見周子通書非大智之言烏能如此獨拙賦一篇先賢疑其為黃老然此或有為而作雖夫子之聖有時乎如此不然聞速朽之訓則曰可以薄葬矣聞農圃之斥則曰本業可廢矣濂溪之言盖為巧者發也惜其生扵五季之餘世不尚德雖有聖人人固不識尊之者亦不敢大開口說矣孔子生扵周衰先王之流風餘韻猶有存者雖曰謗咎百端亦或有明知之士已有定論傳至百世牢不可破凡傳記中非常情所可測度則事必曰一時處權言必曰有為而發至沒奈何則曰胡說錯傳如少正卯不脫冕虧三都之類是也此孔子所以得全聖稱也苟使生扵今時曲儒淺學安保其不致疑耶且聖人地位既至上品如天上人非地面者所可揣然上品中自有髙下湯武不及尭舜文王不及泰伯伊尹柳下各得一偏亦皆聖之儔匹也如宋之諸子謂不及孔孟顔曾則可安知不至扵化之之域乎邵子詩云當時既有少正卯今日寕無孔仲尼此言更快人意然此若無眹人入畫廚撈摸而別其真贋余又奚得焉


婦棄夫 

朱子語類云建陽有婦人夫無以贍父母欲取以歸事到官府㫁聽離改道深以為不然謂夫婦之義豈可貧而相棄官司又豈可遂従其請朱子曰這般事都就一邉看不得若是夫不才不能育其妻妻無以自給又奈何這似不可抅以大義只怕妻之欲離其夫別有曲折不可不根究此条甚可疑程子謂餓死事極小失莭事極大雖孤孀貧窮不冝改適况生妻去室耶若但以不自給而他求是見金夫不有其躬如此者官司冝嚴㫁以折奸萠従而許之其觀效縦惡何可禁抑


田結 

今量田之法有束有負有結束禾秉也秉十為負負者載也負十為結結者合成一段也管子禁蔵篇戶籍田結者所以知貧富之不貲也故善者必先知其田乃知其人田結字亦有所本


怨天尤人 

命者我之所受而有者也我樂人憂我非替人之樂而為樂人樂我憂亦豈人替我之樂者㢤然人貴而我賤人富而我貧人逸而我勞此出扵人者也人壽而我夭人强而我弱人智而我愚此出扵天者也常人之情愁苦困極竊竊然尤人而怨天殊不知命非替當者也天地交感絪緼化醇物各賦形氣有淸濁輕重分數而物以之貴賤天何甞有意扵其間為圡石之頑者曰天胡使我不如草木之有生意耶為草木者曰天胡使我不如禽獸之有知覺耶為禽獸者曰天胡使我不如人之尊貴耶使天有口亦豈無言如以一掬泥置籠中信手回轉其搏結或大或小或密或疎彼自有不同回轉者何咎乎其出扵人者亦然彼雖有貴之富之逸之之權其彼有我無者亦天也我若所稟初不如此彼雖欲易我之命得乎如我軰人亦多又何或重或輕之不侔至此也是吾所本有者明矣故以射為喩射而不中雖有忮心不敢咎人我之求而不得卽如射而不中者也又何尤㢤筍卿所謂自知者不怨人知命者不怨天是也昔者聖人不得位轍環天下尼窮而不怨窘辱而無尤當時譏謗擯斥未有授之以政故曰莫我知也夫其所不知者何謂也天在上人在下我乃通乎自然之理則上達也夷險不渝無徃而不益其徳則下學也其遍歴不息者為天下也非私也此天無不知而人有不能也夫


䘮祭用仂 

王制祭用數之仂䘮用三年之仂仂者十分居一也庶人薦而不祭則此指下士以上也下士之祿與民食同足以代耕也古者一夫之田百畝官稅什一民食其九按食貨志一夫五口治田百畝歲収畝一石半為粟百五十石除什一之稅十五石人月食一石半五人終歲九十石餘四十五石下士之祿亦凖此也人一月食一石半則一日食五升㨿註疏以鬴受六斗四升則升方與深二寸五分以石為百二十斤則升方與深二寸八分强以龠合升斗則升方與深三寸九分强古人亦究不到此也當以周禮為㫁鬴方尺深尺則升之積一萬五千六百二十五分今我國閭里時行之升其積八萬七千餘分考諸官府京兆及平市署各不同損盈增朒大約長九寸廣三寸二分髙三寸強與閭里者相近也然則古之五升六合强凖今一升然則朝夕之食各不滿五合也一歲之食九十石則其仂九石為祭用又以九石積三歲為二十七為䘮用則一歲除十八石餘七十二石其疾病賔客衣服許多之費皆在其中或六口七口及水火盜賊之備不在此也周禮太宰九職八曰臣妾聚歛䟽材註疏材百草根實可食者詩所謂旨蓄之類是也此皆助以為食也䘮用二十七石凖今五十斗强古者婦功材木必有備豫所以能庀其不豐而薄可知然地官均人一月上歲食四鬴中歲食三鬴下歲食二鬴漢量與此不同故也春秋必書無麥殺菽禾稲之外此為民食之要也今俗無水之田必秋麥夏菽得穀最多古今何別一井之地可種麥六十斗菽居十之四則種二十四斗中歲中田可得米穀三百六十斗大男月食四斗大女月食三斗吾子月食三斗以五口六口為率則非二百三十斗不足以其仂二十三斗為祭用䘮亦如之合二百七十六斗則餘四十八두001斗為一歲許多之費積三歲之仂六十九斗為䘮用若水田則其種减三之一一井可種稲四十斗得米三百二十斗今旱田相半則又不滿此數然水田之収價貴人多食麥菽留稲米為䘮祭之用可以相當然井地廢而貧富不均無田之家亦無奈何雖有田不知莭儉終至扵無田貧士之家遵用此意庶幾不背扵無廟之戒矣
[난-001]四十八 : 八十四


蕭寺 

蕭寺之稱說者謂因梁姓然杜陽雜編梁武造寺蕭子雲飛白大書一蕭字其中李約買歸東洛建一小室號蕭齋若但因梁姓彼蕭齋果何取意者子雲飛白名扵天下不獨揭齋凡寺刹必描搨墻壁因為佛居之號耳


推車子 

韓魏公言與范希文富彦國上前争事議論各別下殿各不失和氣如未甞争也正如推車子其心主扵車可行而已不為己也此善喩也其言亦有所本大戴禮云人之相與比如舟車然相濟達也己先則援之彼先則推之是故人非人不濟馬非馬不走圡非圡不髙水非水不流也盖天下非獨智所辦大廈非隻手可擎恊䝺共貞王國之上祥也自三代以還通人達士不無其人讀其書想其心心必不苟言必中窽亦未聞有一人措諸事為者無此氣像故也一人下手百人掣肘其奈世何哉是以君非臣不任臣非君不專任則專專則䜛疾不售䜛疾不售則出謀發慮無不裕如矣如管仲之世豈無許多忌克但桓公不聽耳


中江開市 

義州三江之間彼此民俱不得耕作自宣廟末年鴨綠江邉烟火相接雖村閭氓俗昵比則易釁况大小邦彊域之逼近耶加之豆滿以外两民雜居鍾離卑梁戈戟日閧到今两界虚曠人得以安寢古未始有也中江開市壬辰之後飢荒日甚柳西厓建白設之以綿布鐡器互貿遼東之粟流布國中數年之間民頼全活然兩國使事專仗譯舌譯舌之利又在物貨開市之後此路失便而中國歲收銀至二萬兩後来罷市即譯舌圖之也其明年壬寅太監髙洋移咨請復辭極嚴㘦更令義州官照舊買賣至光海己酉又移咨禮部罷之夫物貨之不可不通粟布塩鐡而已我邦之不得不資於上國者弓角及馬畜也外此莫非因侈靡而求之也市易既開則凡玩好紋綺技巧之屬無以禁遏其長短两較不若不開之為得今聞角馬有禁而玩好恣售可異也


對生思食 

尚領相震曰禽獸豈忍對生而思食乎此語冝警省雖鷄狗微命人見之或評肉味羙惡烹炙得失便覺皺眉凡力所及者皆思殺喫所謂弱之肉强之呑禽獸之道也


慈父戒 

傳曰人莫知其子之惡此不獨溺愛而不明骨肉之間人所難言故謹言者諱之善䛕者媚之苟非知言察影之明智有不得其實者也尭之子不肖慢逰傲虐晝夜頟頟罔水行舟朋淫于家可謂敗亂矣然帝咨登庸而有以啓明薦者其嚚訟之迹帝獨覺之而四岳羣牧莫敢辨焉此足為慈父戒焉


方術 

隂陽方術自古有之醫藥卜筮聖人遺意也其餘相術肇自成周支干推命出於李虚中葬埋求福亦盛扵李唐孟子曰天時不如地利註以孤虚旺相釋之理或有是則人命四柱亦其類也鬼福及人之說堪輿家謂本於西京無以驗其必然然波奔風盪不可得以復禁矣余謂此類君子不冝畧接心術其說中少而不中多非為之者不精其理無必中則不必為也天下之理不能盡窮天下之事不能盡行扵當然者尚且不遑况其他乎此不欲為也既涉此塗務神其術雖重厚長者誕妄之辭不憚為之此不可為也末路險抵隙搆釁徃徃有因此䘮名殺軀者則不敢為也


書牘勝面論 

凡為學貴乎工夫接續一或間㫁精神漏泄誠意消㪚如何能透看底藴朋友麗澤冝莫如盍簮講訂然退溪則曰滿腹疑難必有相見質問之心及其見之不能形扵言至三五日心與口不相應又曰面論雖好恒未盡意不如抄寫寄示可以專意細考其意良是盖口談易發而無迹書牘慎思而有考其道可以深造也逢時少而別時多日日提掇合成文字反覆商訂則可免十寒之憂矣故曰別後有無限合商量也此為儒術者之所當知閭塾尚然况人主法講乎位尊勢絶敬畏偏勝雖有知見固不敢盡既罷之後隔若天淵或三日五日所見聞皆非卷中事如何能紬繹不間得有進益乎筵臣雖有書進古事之䂓亦廢而不舉人主省納與否又未可知不有式例無以振刷筵雖不開人主冝錄問目不必當講之書或經或史每日必下數三條使直宿者各以己見對雖問目之外筵臣又必随事書進人主従而辨別取舍如相對響荅合以錄之遍示大臣重臣苟有違理不經者亦冝執奏如是不但問學日增諸臣亦不敢架漏度歲矣


戚里之禍 

書曰牝鷄無晨牝鷄之晨惟家之索顔之推衍之曰國不可使預政家不可使幹蠱雖有聦明才智識達古今但使輔佐君子而已必無牝鷄晨鳴之禍此㫁案也戚里之禍自是同一牝晨之凶不可分異之也我聖朝䂓模周慎其初閔沈二家俱罹凶禍盖慮逺至深也中間雖有孽芽今㫁為三尺不畀外朝之權近古有一相臣為國舅有所建白而為臺官駁正人不敢開喙余謂國舅雖不任政至其子無禁駙馬雖與國舅同駙馬之子無禁其亂政固然今法有相避従兄弟內外兄弟嫌不敢薦引公道冝先自國家始戚里亦視此為例別立名號使享富貴方為久逺之圖耳


同寮服 

同父母曰兄弟則有齊衰同師曰友則有制麻同君曰僚獨無服乎然一君而百臣無皆服之理其同司而同道者其義不可忽也孔叢子曰昔虢叔閎夭太顛㪚宜生南宮适五臣同寮比徳賛文武虢叔死為朋友之服也黃勉齋續儀禮經傳至補服條不採此段冝添入


結負之法 

王政不歸扵經界皆苟而已矣其說本是然周家畫井之後溝洫畛域不應易以毁滅商鞅廢井止扵秦中孟子與之並世而齊滕中華之地已不識其形制者何㢤意者立法如此而亦不能遍行天下也我國平壤有箕子遺址慶州有新羅遺址雖與九夫者不同其畫界則尚可迹而知也况畎澮距川之大䂓模耶近世柳磻溪謂當行四區之法佃四區比井九區雖簡亦恐不可為也况溝洫濬地開道冝扵旱田今郊野稍平地皆變為水田以隴為界必均治載水地有平側故隴為之迃邪何可以畫方正之界耶愚謂今結負之法即貢制也若潤澤而善處之未有不可行之理惟在饒瘠均劑不然而徒遍輕之則饒者太寬遍重之則瘠者太急朝家命令何従而輕重之耶當初守宰不能一如量法所以難齊也如欲益下為貴則度田時分寸無失合同而通計之量國用而輕其稅歛可矣先自盈縮非所以益之也孟子曰多桀寡貊什一先王之中制也居此圡臨此民取什一而資治亦優矣然後侵剝不復及扵民則其為寬政莫大焉今収不及什一而雜賦無藝安在乎薄賦乎畢竟上之所資必出扵民寬其一㝎之賦而容其無限之欲吏為奸所以殘民由是也今之賦盖太寬矣國中之田莫非豪勢所占寬亦何益獨不念民無立錐而歛有剝膚耶余故曰治民均田為上收什一之稅次之量入為出凡苛細雜賦壹是蠲除又次之大本既正他皆可坐而定也


賑貸和糴 

今之還穀賑貸之意也貸則必還凡民之情不能安貧貧不安則稱貸為事當之而許貸民無不樂貸無不償又無不㤪寬則廪空急則民困上怒下憤刑杖肉薄賑恤之意安在鄕郡有寒士專仰此為命及秋隣里代輸逐年為例久則隣里訴官不糶然後士無逋欠而活計反優始知此無益扵窮民也柳磻溪欲廢還穀為常平之制常平者和糴也地別豊儉穀價增損官吏従而售奸何可以盡覈之耶立法失冝富益富貧益貧貧者不免溝壑而富家倉恒溢相時投隙出納媒利市中穀價非大歉春亦不減和糴所以難行也古者取什一之稅撙莭不費每歲蓄四分之一三年則羨一年之用九年而羨三年之用㪚舊蓄新亦可以賑民旣成此數不以賠補國用悉出而與民則民可執左契而還得雖似加賦其實民貯奇羨待乏而責報也何害之有凡民情有必濫費豐不知蓄歉必窘秋不知莭春必飢此不過奪其濫而資之窮也旅師之職掌聚野之鋤粟屋粟間粟而用之以質劑致民平頒其興積施其惠㪚其利是也


墳莎 

墳墓樹莎古無可考防墓旋封旋崩恐是無樹也無樹必崩又何以為識乎春秋㝎公元年三月晉人執宋仲幾于京師公羊傳云仲幾之罪何不衰城也衰蓑也以草衣城也是時晉魏舒合諸侯之大夫于狄泉將以城成周宋仲幾不受功也蓑城者或如今築墻苫蓋未可知也魏劉馥守合肥編草苫數十萬後孫權圍城連雨城欲壞以苫蓑覆之與此相類然築圡為城不覆必壞苫蓋非耐久物又不若樹莎根盤況墳不陡髙尤不可以不用莎也此與雨衣之莎不同雨衣者即白茅葉也古必通稱也今沙上短草葉可數寸被圡甚繁墓皆樹之雖聖智不可易禮朋友之墓宿草不哭墓如有草孝子之心又必擇樹其嘉者非莎莫可豈有終古欠此之理然家禮成墳無此語墓祭有灑掃之說莎上灑水非冝或是時無此制耶甚可疑


鄕飮酒禮 

孝焉而不悌者固有矣未有悌而不孝者也記曰鄕飮酒之禮廢則長幼之序失而争闘之獄繁矣君子慎始故先舉鄕黨之禮人日遷善逺罪而不自知也此禮後世亦或行之只攬其名而不謀其實曠歲一舉而止寕復有功效㢤昔橫渠為雲巖縣令每月吉具酒食召鄕人髙年會于縣庭親為勸酬使人知飬老事長之義因問民疾苦及告所以訓戒子弟之義此最可法人多患有費然按禮六十者三豆七十者四豆八十者五豆九十者六豆此又可減而不可加或嫌人多則取其最尊或逐鄕迭取無所不可略㝎儀式如獻酬之禮兼使下情上通豈少補㢤凡此類惟務繁縟故人患難行如國家親耕亦曠世一見何益㢤余謂國家略計經費使列邑皆行卽風化之一端余每欲別撰鄕禮刪繁就簡使易行姑未暇焉耳


顔子聖人 

顔子是王佐才但問為邦聖人之答如彼夏時殷輅周冕之制豈侯國之所辦夫子平生所蓄積惟扵顔子發之身旣不得施措猶庶有望扵傳道者故其死曰天䘮予也朱子曰夫子許多大意思盡在顔子身上發比如天地生一端物卽此物上盡可以見天地純粹之氣也顔子而死更従何處覔聖藴看耶要是顔子與聖人同軆顔子是水初平風浪初靜時聖人則是水已平風恬浪靜時其相去不過時日間也故曰顔子優扵湯武非實見得必不敢如此大開口說出矣然則顔子殆聖矣乎


騎 
 
曲禮前有車騎載飛鴻說者引左傳昭公二十五年左師展將以公乗馬而歸為有騎之證而經典無見故謂周末之禮如蘇秦所謂車千乗騎萬匹是也繋辭服牛乗馬服是引重則乗非騎乗耶又有可考詩云陟彼髙岡我馬玄黃崔嵬髙岡非乗車可陟則非騎而何㢤如子濯孺子事相與問荅則相去不逺矣駟馬雖疾飛騎亂射無所不可何獨使一人當前也勇士驏騎猶可以殺將擒敵然只判勝負扵兩車之間何㢤騎乗若是之便好豈有漠不觧識而以待後世之理未可暁


拯捄 

赤子塗炭慈父慈母急扵拯捄無所不至雖阽焚溺猶且百道思量庶幾其或生必不曰事無奈何而安坐待死也如人將必徃某地有車乗車徃無車騎馬徃無馬徒步走足躄匍匐行期扵一到豈有終不達之理今之時民生方困不啻入井謀猷廟朝者諉諸無術瞑然忍行奚可㢤其所施措亦不過扳枝揑葉根株不動亦與鑄金相似以略略火熁得外面全然生梗如何得搦成團捺成匾湏是大火中鍛鍊通紅鎔汁瀉錠也天地以生理造物順理生成卽天地之本心然而弊委瘼積即人事失其道也獘瘼既生扵其中變通之策亦必在扵其中也今有飬鷄鷄不殖審之則瓦石擲傷也鼠狸攫殺也哺飼不勤也訪諸祝鷄翁則不然覆育之防護之皆有其策鷄惡乎不遂故歛納刻割者擲傷不恤者也貪墨不懲者鼠狸任噬者也水旱不賑者餔飼吝施者也何謂無術㢤聖人鶉居鷇食不遑安息者志在行其道也何謂道其要使天下無窮民是也故一夫不得其所若撻于市况域內受其弊乎噫


隂陽家 

隂陽家九流之一本有其道特後世末獘難防耳如䘮祭筮日天倉求福之流吉凶有別孟子曰天時不如地利時者時日干支孤虚旺相是也如無此理必不曰不如而已也昔朱先生問黃直卿何不移入新屋居曰外門未立曰歲暮只有兩日便可下功若搬入後有禁忌如何動作初三又是赤口先生之意雖不拘拘苟可以忌避亦可為也朱子又答陳同父書曰亾子卜葬已得地但隂陽家說湏明年夏乃可窆今且殯在墳庵夫三月踰月禮有㝎期渴葬慢葬君子所譏顧所處如此其不欲擺除可見至於宅兆尤所致意故南軒答朱子書曰卜其宅兆固當審處然古人居是邦即葬是邦盖無處無可葬之地不必越他境費時月泛觀而廣求也君子舉動人所師仰近世風俗深泥隂陽之論恐聞風失實流弊或滋此為正論不可改評語類云先生說南軒論熹命云官多祿少囙云平日辭官文字甚多然則兩賢亦多少信及矣


富者衆㤪 

疏廣之言曰富者衆之㤪也吾阜吾財疑若無害然人無而我有忮之者至矣人失而我得怒之者至矣人仰而我嗇慊之者至矣然而獨享則怨之囮也怨極則謗生謗生則禍兆禍兆則身亾有不自覺者也有財則有權故面悅而心嫉進䛕而退詬百道搆煽十層增益惡積而不可觧如近世貨殖之家其鄙吝乖忤之迹傳作談柄其實多不然而家亦不終或絶後或罹殃可歴數也衆口爍金積毁銷骨理有必然也今時徃徃有貪黷人邈不知他日作這㨾人可咍


周公下士 

賢王㤀勢賢士樂道孟獻子之與五人者友也無獻子之家者也山澤髙尚本欲有為扵當世苟致敬盡禮豈無可致之方周公之致白屋非謂使天下之士先来干謁周公屈己下之有以来之也㨿荀子周公曰吾執贄而見者十人還贄而見者三十人貌執之士百有餘人執贄者先以贄徃見也還贄如聘禮之還玉士以贄来見周公又還贄扵其室而徃謝之也至貌執乃以禮貌接待天下之士是所謂握髮吐哺也後人但知有吐握之勤不知更有執贄白屋之禮王公大人嵬然自處只用聲音笑貌扵求進之徒曰吾下士如周公殊不知天下自有難致之君子在也世治之不古冝矣程叔子曰只為不求者不與来求者與之所以致人如此


文武並用 

治則進文吏急則用介冑古今之通患也聖王之道安而不㤀危存而不㤀亾平時以毛錐麾鐡劒亂後引㤪讟託宗社可乎且常人之情其處己必視人之待之也俗既賤待故其自視亦猥瑣而貪鄙悖戾不憚為之人不以為異也所謂偃武修文者當戰伐之餘稍加偃屈云爾故曰文武並用長久之術况交隣不誠修政多闕將士懷憤黎庶疾怨而徒狃姑息謂作治安此比如遺物幸全而謂道不拾漏舟偶免而謂海無溺可乎故戎敵大猾也伐國重利也慢蔵誨盜也㤀戰招冦也國之大忌也是以血氣完則疾病不攻內禦足則外侮息百姓得以遂社禝頼以安神武不殺止戈為武故戡亂之才不如折萠之智也然則武與文並未見有輕重之別也


世卿 

大夫之扵家猶君之扵國其襲爵奉祀皆冝付扵賢者然争奪日增家國以之傾圮故聖人㝎為立嫡之法然後亂庶遄已也春秋世卿聖經所譏尹氏為周階亂三家六卿晉魯以亾盖世執政柄權位日盛非國受害則家必殃有國者愼之所謂嫡者以家而非與扵國之用人也家可以畀嫡國安得以不擇臣之賢愚而授之重任乎春秋隱桓之世不但尹氏不名武氏子仍叔之子渠豈無名而亦不書其垂戒至矣田文所謂相門必有相將門必有將亦衰末之濫觴扵是勢力勝而才徳屈矣至山東山西之喩以地不以家或習氣風聲有以致之無足異也若公子為公卿子為卿一如傳襲則數世之後其不濫以逼者幾希武王之數紂官人以世為其罪之最大則可以見矣周召二相共輔自是周室之羙事非後王可法異姓尚然况宗戚至密乎故世卿之忠賢如后妃之懿徳后妃不可以懿徳而與政卿子不可以忠賢而任國明矣情随事遷法冝世變故立嫡之制至周始㝎世卿之禁今亦可㫁此不但抑遏不厭之心才能稍可以展布而生民被惠矣


白大鵬 

賤人白大鵬詩云白首風塵典艦奴余甚悲之國法奴不敢赴試雖有奇才止扵賤而已此一句亦可見寃悶鬱抑之志矣大鵬與劉希慶友善多唱酬成帙當時卿大夫皆許之許學士筬使日本與之俱後李鎰以備諳倭中事帶徃兵敗死扵軍中以其地微故不顯柳夢寅云徐起朴仁壽權千同許億健以學行稱惟徐起孤靑有聞不知餘子為何人此類之湮滅又何限


醫國 

凡醫道聞証不如觀形觀形不如按脉症雖緊重有置而自愈者矣形雖毁剝有貞疾不死者矣形不病而脉病命曰行屍察斯無失之謂明醫也邦國亦然八疵九瘼思所以料理者對症之醫也懼灾異之示儆哀萬姓之愁苦憫百工之解廢者審形之醫也雖無目下之近憂早覺禍機之隱㐲者診脉之醫也其大者有三而離叛不與焉一曰女謁御有交通之漸也二曰戚里勲舊有與政之端也三曰猾隣强敵有窺覦之兆也女謁御密徑䜛賊誰得遏之戚里勲舊憑倚擅㺯誰敢詰之猾隣强敵乗便肆動誰能禦之三者有其一臧否混而刑賞濫有其二威權勝而君子退有其三君臣塗炭玉石俱燬宮闈之間明主可以處矣朝著之上哲輔可以維矣邦域之外則有大小强弱之別固將無故而侵轢况在我有不量搆釁者耶詩曰好樂無荒良士瞿瞿明智之士無以一時而偸安長慮却顧彌縫扵未亂或庶幾焉而已矣


柟樹歎 

杜子羙作柟樹歎其緊要只在榦排雷雨猶力争根㫁泉源豈天意二句此謂唐運既衰如樹之根㫁諸將雖用力排患終亦莫之奈何其在時平枝繁葉茂有不足恃惟識微者先覺也此有所本詩蕩八章云顛沛之揭枝葉未有害本實先撥子羙乃演為一篇其義益見完備盖國之根本在民廟朝之上禮樂文物都雅可觀君臣方將享其昇平究其所本此物果何従出乎民也人情安則逸逸則奢奢則財不足財不足則貪貪扵何施亦民也上過侈則下必殘下殘則疾上疾上則思亂此必然之勢也是謂本實先撥幸頼無疾風甚雨而撑存焉耳余考前史宋之世宰相之權太重奢糜無度始扵趙普之瓶金此太祖立法有以失之也以至南渡偏安張浚趙鼎之屬舉不免掊克濫奉外禦置不論內訌已不勝其多終至滅亾而後已也明之時閹宦之權太重一室之積富過王國成祖立法有以失之也其末草冦自成偏袒一號甌夏以傾中圡民心尚至今疾首蹙頞響想當時齒根出酸朱氏安能復興每誦子羙童童靑盖霜雪竽籟之句輒為之三歎


門生 

孔子門人三千置不論七十子之傳世者多可笑若使當時悅慕之衆至扵是則其遇扵世亦必不如此矣如公伯僚公孫龍䓁何所取而配享于文廟耶又如孟門數人之外如丑章䓁倫愚妄不恭少無受益之意使生于今世未必為平人矣以近世驗之退溪先生徳尊位榮賔客過従書牘徃復理冝頻繁逐一収載于門生錄謂皆有啓發進益其實不然也不然聖人何以有得見有恒之歎退溪何以有風吹草動之譏是以官不必顯才不必奇名不必彰道不必髙惟終始門舘一意深受是為君子之徒也余謂如時雨化者後世無聞成徳達才為一科答問為一科私淑為一科以為錄方是無憾


武備為急 
 
聖人以誨盜比諸誨淫今有妖冶當街靘粧濃態自非貞孤之士鮮不心挑家有貨寳守護不備使衆目齊覩則惟正士為能不睨矣盜有大小小者偸之大者刼之刼之不可殘而殺之旣偸始備則亾羊而補牢也至死難悔人亦哀之國家之扵隣敵亦猶是也圡地貨寳固敵人所欲然而不敢遽至亟奪者畏其有備也時平無事文敎為勝文敎之所以行豈非有頼扵武備乎如室中器什完具衣幣鮮新文席在下畫圖列壁讀書說理従容方得苟使礎傾柱朽搏風忽至梁摧人壓物無餘迹是以習安㤀危狃文賤武者其誨盜也甚矣故涉逺海者先治舵矴蓄多粟者必繕苫蓋不然風薄雨溜未有不敗也余甞謂文旣略備正當以武事為急讀易至此感而書


術家 

術家有峻元大亨弘利碩貞明月淸風之書皆別有先後天之數其知貴賤貧富壽夭大小科之年理或有之至扵己姓妻姓父母之年則無是理姓者非天命即人意又或一姓累變豈有以數推究之道世或有四柱恰同者其妻姓皆同耶四海之內恠姓漸繁此又可以前知耶父有許多子父年同四柱恰同則其子年亦皆同耶然作為書籍傳之後世則必也或中故也可異也或云此是國朝鄭希良之所剙其果然否


君之祭肉 

壬辰上在龍灣祭貴嬪以膳饗諸宰鄭相澈厲聲曰澈雖駑豈食宮嬪退膳自是士大夫執為談柄上或祭于私廟頒其餘膳人皆以不食為髙尚此擇義不精之過也凡君之所賜何敢問其所従来耶孔子則必正席先甞之未聞詰其所従也周禮天官膳夫凡祭祀之致福者受而膳之註云諸臣祭祀進其餘肉歸胙于王膳夫受之以給王膳又左傳昭公十六年子産云祭有受脤歸脤註受脤君祭以肉賜大夫歸脤大夫祭歸肉於公也又夏官祭僕云凡祭祀致福者展而受之註云臣有祭祀必致祭肉於君所若然臣之祭肉君猶受而膳之况君之祭肉耶敬君之餘蹴路馬蒭有罰棄君之祭肉不敬之甚也此義不可不講


恭 

美哉恭之為道誠心為恭則敬自生敬而不休徳必成故觀人必在恭持己必先恭君子之徳非學不備君子之學非師不明明師強輔非恭不告得之於己非恭不持子職臣分恭行不怠如斯而止矣詩云荏染柔木言緡之絲温温恭人惟徳之基柔木柔桑也桑於絲非類而非桑絲不成矣恭之扵徳亦猶是也愚俗不達輒謂徳不必恭故有是言也


蠏雌䧺 

昔有一長老任海縣以螃蠏徧遺親友後至京親友皆會一人曰蠏何䧺多而雌少曰蠏雌䧺可知乎四座發笑仍徧詰四座皆不知一朝士後到素以習事稱衆仍惑之或謂其別在螯或謂在跪或謂在甲惟不及目朝士乃曰其別不難卽在目四座又捧腹然此亦可見當時士大夫風習踈雅不察細務今四五十年間章甫少年百伶百俐緩於文學鄙功瑣事無不貫穿日夜所猷為不離於利害詩云如賈三倍君子是識世道安得不偸然廣雅云䧺曰蜋螘雌曰博帶註團臍者牝尖臍者牡博物者冝識別天官庖人之職供祭祀之好羞鄭玄謂若靑州之蠏胥蠏胥者蠏醢也雌好而䧺劣掌其好羞不容不辨


侈俗 

古者侈生於欲後世侈生於俗而欲生於侈書云惟天生民有欲欲者指耳目鼻口四軆之欲此不可以屏絶故不得不頼財而為生因循之境或不免過分而涉乎侈也今也則不然其車馬衣服宮室飮食莫不以不及人為深耻虚己務外汲汲惟恐不足只如貧士門內吃菜對人盛饌又如寒女閒居垢衣見客靘粧皆務外之習也世方尚閥卿相之子必為卿相生於富驕死扵富驕轉輾增添不自覺也雖無田無祿之室與之朋好姻㜕死諱樸素必欲扳援而企及不爾衆嗤也侈必待于財賄不足則百計鑚求不復計其非義是謂侈生於俗欲生於侈也古者貴臣多起於貧賤雖君人者亦云舊為小人使之歴驗而知其艱故不至於太濫彼朱門黃口何従而知之周書云世祿之家鮮克由禮以蕩凌徳實悖天道獘化奢麗萬世同流又曰玆殷庶士席寵惟舊怙侈滅義服美于人驕淫矜誇將由惡終夫湯徳之所重在於立賢無方末流之獘又至於此此殷所以亾也國之所頼者民民之所頼者財裕財莫若去貪熄貪莫若崇儉崇儉之道又在乎急賢而舍閥俾知生財之艱難矣吾甞過僧寺觀楮紙之役極其辛苦後用紙必思其難辦紙猶如此况農織乎詩云為絺為綌服之無斁為此詩者其知道乎


監兵使 

我邦各道有監司有兵使不相綂屬苟值外侮監司只領牙兵兵使只領束伍權位相抗各自為心將何以有功古人云一蛇九尾蛇動尾随一蛇二首不能寸進格言也以數郡疲氓兩將攜貳師律無主此失制之大者也監司之職兼巡察之任道內兵民莫非綂率有事則監司為主將兵使為副禦敵赴難或親徃或使副行無所不可此亦今政之可講也


爲學治生 

布衣之士爲學有志每爲飢寒所逼其道不終惟生知之外道必由學而成未至於成未必皆純如也雋永未入困苦先剝如何能專一心力耶余見今世善士或一意文學荒棄家務至無可収拾不能奉先飬親妻子凍餒志随而遷變雖悔無及也許衡云爲學者治生最爲先務生理不足則於爲學之道有所妨士君子當以農務爲生商賈雖爲逐末果處之不失義理亦無不可史臣謂其設敎之方千古一見此則王守仁非之是矣爲學者十分義理中物治生者利害上事利害者人各自得不待于獎勸爲學雖頼於治生而若以爲先務則不可孔子罕言利恐其害道也互鄕童子見與其潔進而已聖人容量盖如此又未甞㫁言治生之不可也君子惟患學不力不患其不治生若曰二者如隂陽晝夜必不可並行寕有此理是以庶矣而後富之富矣而後敎之富矣者政令優厚有以及之又非使民各謀其利而得之也聖王旣逺貧富相懸財者出於力或棄於無用之外或救死猶不贍苟不料理何以得生然治生無他道夏畦艱難猝難習熟商賈多敗少成皆不可爲也外此皆非理也雖欲治生亦無其路也其元無産業者坐飢而已稍有田園者莭儉爲上策其不堪菲薄畏人譏笑者卒亦無成耳子謂顔淵曰庶乎屢空屢空非安貧特屢空而安貧者爲難在顔子雖安之而在他人看必有可憫者矣况顔路在堂簞食不繼則顔子豈不欲竭力以求免乎此耶其安貧之意包在庶乎之中而屢空一句其嗟傷之辭乎至於衆人奔走行乞救死不贍者豈不妨學今之人士若此者亦多可哀也已


風憲之職 

風憲之職所以儆肅百僚霜臺栢林昭其淸也授以立秋象以熒惑昭其嚴也鷹鷙之諭豸冠之服昭其威也白簡彈駁丞相遜位昌言犯顔人主動容不然奸䧺巨猾無以戢其威毒而蹉跌之頃必入虀粉雖榮寵而導之惟恐其不敢况挫抑之加耶雖或挾私逞忿猶宜人主施罰相公救觧使視瞻不沮方爲逺圖况大臣旁伺助威耶今法臺官覈奏大臣其一人專論有禁勢焰方張得一人亦幸矣何可與衆共之乎時平矣無大慝矣猶可以撑拄度世異日之禍必有難言者矣


武弁注擬 

用人之道冝先熄奔競今世武士不勝其繁多非造謁不得官故掌銓之門鎭日充塞惟恐或後武弁亦衣冠之族何可混棄於胥隸之間而不責廉隅耶如是而得之其能臨民治兵爲國忠貞耶余每云今世之文藝不及武技弓刀之任猶可以射鳥獸防盜竊余雖終日思之不覺表賦之可用處人謂事大用表然無表則用文又未聞無表而不能事大也以是言之武何負於文㢤然而待武之賤至此設或嚆矢內向將使墨以噴之茟以觸之耶今若更爲制試以武技講以武經䓁以髙下以次注擬如䕃仕之勘簿魚貫不中格者不得間之已入仕期滿者亦爲籍先後不亂邉堡之闕員亦爲籍而一循先後之序使人人未注之前皆知當注之列則人情必大悅矣四方之人亦使監司依此隸試以時上聞随入格髙下而官之無中外之別則不但官不失人才藝必將蔚興矣


通經科試舘學儒生 

選人莫如通經而今之經科無不椎迷詞賦倖占者反勝飬士莫如太學而今之居泮者無不輕薄委巷拘曲者反勝草澤之際雖或有抱經自好者不過天理之不泯非朝家導化之攸及以是知域內無全材廷上無盛徳也世安得不降俗安得不卑乎今之經科多是逺方駑才蓬心眯目徒能誦讀取之何益然不取則逺方絶仕進之路而怨讟益興為今之計初試而誦讀製作而擢苐畿外七道各定擢苐之數一如初試之定額然後經筵侍従六曹䓁官樁定為例必使其一人在列使遐圡變為纓紳之鄕則俗美而怨熄矣今之居泮者多是哺啜苟冐引朋相濟營私造訕者若令師儒者五日一造攝其威儀申其講討其不入矩者斥去領舘事者逐月一造其不入矩者斥去而責及師儒人主逐年一造廢製作而專講討其不入矩者斥去責及領事其有興動丕變之實者任敎之官增秩增俸以寵異之則寕有此憂今之泮儒朋比甚於朝著嫉妬劇于權要大廷之上一事不愜必倡率封章不従者公排顯罰人皆緘口謹避遂有舘學換局之說而恬不知耻又言不能得則必空舘而去退陶子云空舘始於宋之捲堂近要君也然則此已有大賢㝎論不可改評宋景㝎淳祐間朝廷任一宰執用一臺諫稍不若衆心三學之士相率攻之必去而後已賈似道入相度其不可以力勝遂以術籠絡之加太學餐錢寬科塲㤙例三學之士啖其利而感其恩噤不敢言其要君去國上書䝺美挽留之此而不禁末流之獘必至於宋而後已也夫黌舍講生於國事何干此丘濬所謂處士橫議者必在國家末造者是也苟有意見自去論說得矣何至扵鉗勒衆情耶其或將亾之會上下蒙蔽駭機所關不容不言則有之漢之王咸唐之何蕃宋之歐陽澈其人然國家惠飬之恩輕家族滅死之禍重則奉身逃竄可矣一心忿激不恤性命者愚矣子曰危邦不入亂邦不居


四柱 

徐四佳云以年月日時類之命之四柱極於五十一萬八千四百而無復加矣甲子極於六十六十而三因之疑若不止此數月係於歲時係於日甲己之歲月必甲子時亦如之餘皆如例故也以五十一萬八千四百之命推之於無量數之人其可凖例而皆合乎然易道以三百八十四爻辭占無窮之變在人之善觀耳性情有輕重相貌有厚薄地位有尊卑所值有善惡叅以决之猶或庶幾


利害仁富 

孔子罕言利先儒謂苟利扵己必害於人夫耕稼而食蠶績而衣在我為利而害不及人謂之必害則疑若過矣若果妨奪於人者聖人必不言不但罕而已孟子引陽虎之語曰為仁不富為富不仁墾圡力作財貨有積優學顯仕厚祿至富則固有之何礙于仁㢤然利者天下之所同欲利一而窺占者十百我若㨿有不讓則其希覬而不能得者必多天之生此利也初非為我設今在己而不在彼則雖謂之必害可矣富者多財之稱財従業出業因力起力雖吾作財必賙人故宗族待炊隣閭仰惠行道貧丐莫不思沾餘瀝此皆仁人之所當致意少有則用少多有則用多用随有長嗇則害心富之不能兼仁定矣傳云欲富乎忍耻矣絶故舊矣與義分背矣君子軆念於利害仁富之間庶幾不失所従


退溪先見 

昔賈太傅爲慟哭流涕之說尚論者以爲太過余以爲不然天下事固有幸與不幸比如築室或垣墻不固守禦不密人謂必致患害後来覺其如此稍自警備則免矣免既幸矣初非言者之誤也漢之事苟非分裂侯國一着則賈生之言未必不中也聖朝至明宣之際殆可謂少康然退溪先生答黃仲舉書却云南北鉅患不朝卽夕而環顧在我無一可恃則山林之樂亦豈必可保以是私憂竊歎方朝野晏然先生獨發此言衆必謂迃儒例談然不四十年有壬辰之禍及仁廟初國勢若壞屋漏舟不日傾覆而猶不覺知終致塗炭以今思之退溪之憂歎畢竟悉符東坡曰慮不及千里之外則患在几席之下到頭而悔者末矣世之偸樂奚別於燕幕魚釜耶其山林不保之說亦足傷歎策誤於廟朝而毒偏於黎庶填壑塗地莫非非辜此豈天意也㢤


淫訟 

古者淫訟必聼於勝國之社盖男女之間隱暗之事難得以明之也假饒實有君子固冝掩耳不聞况或有未必然者耶昔者河宗岳之後妻有醜聲李龜岩楨之妾與宗岳之後妻姻連故寃之甚力曺南冥與岳之前妻之女姻連而後生軰信従故至發通文南冥又言于監司刑訊諸囚不得其端緖推官見罷玉堂箚啓機關甚重洪暹啓曰今見大司憲朴應男所啓植遣人来京恐刼朝官及出回文而火其家撤其室䓁事皆非儒者事略示罪責亦可或死杖下則未安事之虚實姑置之其為斯文之羞辱大矣退溪聞之曰曺亭亭物表皎皎霞外天下萬物無足以嬰其心者彼鄕里一婦失行與否是何䓁塵穢事乃自貶損髙莭與人争是非費盡心機至於積年而猶不知止誠所未暁後鄭仁弘舉物表霞外之語謂先生比南冥於周顒著文譏之至今傳為說話其事極可咍南冥之髙世重名因此隂事幾不免罪辜頼奇髙峯諸人極力營救幸而免矣此可為士大夫之炯戒凡干涉隂獄一㘦嘿以避之冝矣余觀近世徃徃連累囚繋甚可畏耳


智料隱匿 

周諺云察見淵魚者不祥智料隱匿者有殃盖天地至大至廣有邪氣恠物間於其間如天地𡖉育之而不禦也在人亦有如此者不能皆善時有凶奸不良者出雖聖人不能化而入道如此者畏威寡罪足矣所謂革面是也若覈窮而無所容則亂之媒也故曰水至淸則無魚人至察則無徒水淸則不深人察則病隘也夫天地之間恠形異物必蔵匿深淵之中人或侵干窮逐其怒躍奮起害人必矣如燃犀之事可驗也余甞聞諸人深峽有絶壁老松其榦中材下有一泓無底氓有棧以斫樹者樹顛而響震壑谷却有異物類猴驚跳出在岩石上但水族覩陽目不能猝開氓竄入林藪竊窺俄見目光電閃周視無人卽還入淵中是夜風雷飊起山木盡摧禾稼鏖滅余謂此無支祁之類氓不為其殘殺幸矣察淵不祥其是之謂歟人情亦然生稟跖蹻之性不受羈束者若不度輕重過加操縦其不速殃者鮮矣故曰獸窮則攫鳥窮則啄人窮則亂庶徒尚然况髙位撫衆生乎


寒暄堂 
 
或問曰子奚不為政子曰書云惟孝友于兄弟施於有政是亦爲政奚其爲爲政孝經云閨門之內具禮矣乎嚴父嚴兄妻子臣妾猶百姓徒役也治平本自修齊始禮備扵門庭舉措于天下其理卽然但有大小之別耳然以所覩驗之國之榮祿衆願萃焉家之使役被驅而不免者也有罰無賞為財乏也有勞無逸為人少也用此凖彼大有不相侔者就其間優其衣食曲爲周旋俾無怨讟冝矣其於黜陟奚暇言㢤國朝寒暄堂金先生居家內外婢僕各有名號分之以職較其勤惰而升降勸懲之俸料以之增减又有朔望讀法聼訓之䂓不知先生將如何處置得中乎意者先生粟積而僮夥故耶要非貧灶所倣


忌日待賓 

孔子羔裘玄冠不以弔聖人哀有䘮主人方在慟疚客不冝吉服也子食於有䘮之側未甞飽其不酒肉可知伊川之葬父客欲酒周恭叔以告先生曰勿陥人於惡此以禮處人也退溪忌日待客以素饌不用肉盖亦伊川之意而以䘮餘處之也方伯来訪忌輕而客尊故主客異饌方伯覺之令俱進素饌其答門人曰此下士之於公卿之禮非以齒徳論也然朱子家逺諱一家固自蔬食其祭祀食物則以待賓客按䘮大記既葬若君食之則食之大夫父之友食之則食之不避梁肉若有酒醴則辭註云酒醴見顔色故當辭又按雜記自諸侯達諸士小祥之祭主人之酢也嚌之衆賔兄弟則皆啐之大祥主人啐之衆賔兄弟皆飮之註至齒為嚌入口爲啐正祭之後主人獻賔長賔長酢主人凡酒肉皆美味不避梁肉而辭酒醴者為見於顔色則酒重於肉矣孝子之不酒肉無他不忍於美味肉無變色則其於尊客猶可以不辭也合以究之忌日雖曰終身之䘮其服㨿家禮不過黲紗幞頭黲布衫布褁角帶祖以上則只黲紗衫婦人淡黃帔祭罷不酒肉黲布素服素帶以居輕重與禫服䓁其於待賔與主人同饌未知其允愜也朱子豈不重禮而詳處耶退溪家忌日安東府伯徃謁有饋既退覺有獐鰒䓁物卽具書追還按雜記三年之䘮如或遺之以酒肉則受之必三辭䘮者不遺人人遺之雖酒肉受也然則客之未退三辭而終受又况府伯之尊貴與衆賔有別而忌日比䘮內煞輕已去而追還未知如何


權奸自全 

蘇東坡曰言之於無事之世者易以有所改爲而常患乎不信言之於有事之世者易以見信而常患于不及改爲此忠臣志士所以深悲而亂亾之相尋也夫兵燹外冦或由事勢之不得已其權奸簒逆莫非謨猷之不臧彼不軌之徒未必皆始心位髙則勢重勢重則志驕志驕則惡積惡積則天下共嫉之而惟君不覺也於是䛕媚于內以迷其上威福于外以增其權馴至匪分之圖此不獨地逼導慾不如此身亦不保故不得已爲自全之計也若使人主早悟如此移薪之㓛不過一指之力矣當其時必有抗言不諱之臣人主輒以媢嫉輔弼壞亂朝廷疑之斥逐殘殺無所不至及其傾敗雖悔何益余見古今惡逆踵接忠諫亦間發只見孤臣之非辜未見大懟之沮謀者也故天下傾耳而聽重足而立袖手箝口旁睨而竊嗟豈不哀㢤武侯心書云猛獸失險童子持㦸而追蜂蠆發毒壯士徊徨而失色䖝螫猶然况貴寵之索性恣惡也耶


不㤀貧賤 

有財謂之富有爵謂之貴人生墮地官未有一級地未有一畝貧賤而已自天子至於庶人一也禮者不㤀其本故身益貴而心益卑家益厚而志益虚殆庶幾乎古諺云卑不學恭貧不學儉非人性分爾殊勢使然也貴富而恭儉者卽不㤀其本乎恭則人附儉則用足此治邦之要務也恭之反則驕儉之反則侈驕侈而不亾者盖鮮矣古者子生三月剪髮為鬌以為飾既殯說髦亦不㤀本之義也親歿雖說而不應投水畀火必將蔵而時省孝子終身之慕豈因生死有別余謂挾䪿午達之禮縦不可復湏收取百日摧落之髮粧為佩用以接續追逺之誠一以不㤀始生之貧賤抑可以有助世敎矣


樂律 

樂學最難暁一調七聲專禁陵犯有减而無增然至於以律和聲顛倒錯互安在乎不陵不犯至不得已則又用半聲如黃鍾之數八十一則用四十有奇是也用四十有奇强名之曰黃鍾可乎此外不可踰者不一別有著不贅吾友李来慶多藝善彈琴宰相薦其知音判掌樂院事造石磬既役竣寄余書曰吾既寡知而所知亦不能施措只得従工師之言其奈世何㢤余聞而歎曰此奚獨樂律㢤循習既痼耳目日久無論觚之不觚一欲變動羣起而譁之淺近猶然况其深逺耶来慶又甞為余言王孫南原君曾到燕京有道士善吹簫其聲淸徹異常行中無可傳學者燕人云他日東使之發必使簫者與俱冝使爾國樂工學習也後簫師来至王孫携樂工徃則館伴大夫不許入簫師云我旣如約而至爾反不肯何㢤舘人只權辭以對而已國人之壅塞陋劣如此今樂院諸器有其物而無其人者亦多噫


五不均 

詩云秉國之均四方是維天子是毗俾民不迷為民父母子育衆庶豈容輕重逺近之別故役民冝均苟使一勞一逸雖慈父之於諸子不禁其或怨况國之衆民㢤要其均先要名目不繁名同則役均役均而後無怨也今之軍卒名色極夥至於鄕兵之禦營禁衛之類將在京而兵在鄕每一邑若干人遍於南道不但卒不知將同隊共哨亦落落不相慣將何以緩急得力其上番也則三年一番每三人裝送三月而罷番者便甚送者苦極此一不均也陸有兵營海有水營今兵馬使所綂不過旗手吹手之類其餘私賤束伍則皆統於本官故旗吹之類徵納錢布為營中百為之需既納則不可重役故凡操練無復與焉不知旗吹之爲何物所謂操練不過各邑束伍而已名實乖反已是不可而至水軍則納錢納布與彼同而水操他無見兵故不得已重役此水軍之益不得聊生也二不均也邦法重閥閱其流之獘雖曾髙無官無文不武而坐享安樂與氓庶別又轉相倣效豪民有財者穿衫戴冠强稱儒士終身無隸三不均也今之良役者籍良民爲兵而其實無軍裝不與兵事只納錢布有攤徵隣族白骨兒弱之獘已是不可而京兵則頒布給米厚飬不暇鄕兵殫竭流徙而不恤俱是遇亂死敵之命而苦樂懸殊四不均也束伍者私門臧獲也雖謂官不歛두001布任付其主一室夫婦二主迭侵必蕩産乃已天下之窮民莫有如此者法使之然也五不均也故曰一人向隅而泣滿堂為之不樂王者之於天下猶一堂之上奈之何知其如此諉之於拯濟無路而坐視塗炭耶若此者卽赤子病將死而不思救藥也今之政不特不救加之鞭策以促命也夫
[난-001]歛 : 斂


武學 

當世豪民逃役卽不可不變通此殘氓所以偏苦也夫儒士業經史武夫習弓馬外此皆㳺食無頼也越勾踐有君子軍終頼其力每郡冝剙武學祀武成王儒繋於聖廟武繋於武學逐年課業校其優劣其三不中格者降充軍役其中格者以次轉升別立名號以新耳目如君子軍之例其絶特者又推為京局將官更無徵布之苦則人不厭避而有緩急可頼之實矣然此又守宰㫁為則有百道魔戯至於彎弓挾銃若列其名目送之京司取舍由於本兵之官則事可諧矣


黨長里長 

南州之地武断鄕曲者多飬戶之獘守宰數易武断恒存故官吏可以欺長上不敢違其豪橫乃倡言曰江流石不轉也謂前水非後水而惟石鎭留也是以齊民逃役免賦竄入其中官不敢問朝廷憂之而不能禁飬戶者古之䕃附也按綱目元魏太和九年䕃附者皆無官役而豪强徵歛倍於公賦盖其始歲飢民流或投托而為徒役遂仍成隸屬今之獘盖近之矣我邦奴婢之害不可殫說國弱由於此民貧由於此雖傳世臧獲猶冝限名不至濫畜况平民而抑有之耶其後魏用李冲言置三長㝎民戶籍為多隱冐也乃凖古法五家立隣長五隣立里長五里立黨長取強謹者爲之隣長復一夫里長二夫黨長三夫三載無過升一䓁民始皆愁苦豪强者尤不願既而課調省十餘倍上下安之盖有任則有飬飬者所以勸也得則幸失便有缺然後其任也必力有勸則又必有威癏曠受罰莫不振刷委巷之奸冐可以畢得此已驗之迹而遵述有本必舉之政也其無過升䓁亦合料理黨長一里長五隣長二十五其一百二十五家之內復三十八夫則餘八十七夫疑若益損其額以今觀之隱漏殆半苟有盡括之術所發不啻三十八而已故民所以安之也各相統率分數分明所謂多多益辦不過如此


辭官 

晉王述受職不讓其所辭必不受及為尚書令子坦之白述故事當讓述曰汝謂我不堪耶曰非也克讓美事述曰旣謂堪之何謂復讓人言汝勝我㝎不及余謂任大責重以君子謙虚之心豈無僨敗之慮位崇名尊以慎難之心又豈無危懼之志怵惕退遜理冝不免不然而於尋常叙遷必鋪列虚辭滿箋欺詐有若驚惶罔措者渠何甞一分有此心耶㨿士相見禮入門升階固有先後之㝎例猶且相讓故曰小讓如僞大讓如慢其義亦至矣然君賜之衣服服而拜賜賜之車馬乗而拜賜除官者亦恐先謝後辭量分度義雖終辭何害髙麗杜景升南州人也為門下侍中舊制三品以上每遷級例上讓表景升獨曰內不欲讓而外為禮文吾不忍爲也卽王述之儔匹爾


男女之別 

東平尉日記云某鄕有武士不識字而居家內外之分極嚴人私詰之答云渠有親屬寡居女子一日偶過之適旁無人女忽色變便與侵媟僅能拒免後至儒士家聞課兒小學男女之別遂諺錄而歸一遵其訓云夫人之善惡古今畧同故寡婦之子非有聞焉不與為友釋者謂若無好徳之實難免好色之嫌故曰朋友之交主人不在不有大故不入其門也不獨朋友為然雖親屬亦然曲禮又云女子許嫁非有大故不入其門已嫁而返兄弟不與同席其防閑有如此者某鄕之武可謂別於男女之分矣


飬才 

才之生甚難生而識知尤難或乳哺孩提不免於水火疾若飢饉禍難而死者雖鬼神有不得知者又或生于下賤愚蠢之地所見聞不過鄙媟乖劣之間而役於飢凍困於驅策不復知讀書明理為何事者雖自己之心有不能覺者不然而又或生於阨小之邦值其陋才之會鄕黨不舉賢達忌能淪沒下僚枯落窮廬則雖朋友親戚何従而知之萬一遭逢而任或不專試或違器己亦獨知而孤行未曾經練又做時不如說時人心不如我心齟齬未及措手而斥去者惟知者知之而已大抵賢能之得志非奸蠹之利故一線路開萬鏃羣輳比如指山之頂曰我將登焉苟可以䟎進終未有不到之理然而榛棘塞徑蛇旁睨非烈山驅獸則不可人主又何従而知之是以聖王之世飬才為重用才次之洪鍾非寸筳可撞大廈非隻手可支詩云思皇多士生此王國比如舟車之相濟達也己先則援之彼先則推之故曰圡非圡不髙水非水不流馬非馬不走人非人不濟故致之崇髙而不危措諸天下而不窒自三代以後未之或見也至使斗筲末藝面墻而立張口索言曰世之無才嗚呼真無才耶抑有而未見也地既大矣人亦衆矣一世不可誣矣故曰正鵠張而弓矢至林木茂而斧斤至醯酸而蚋聚樹䕃而鳥息事在盤錯人思會通然後舍擺套圈誠求智量則亦安知不有其人出於蓬戶宂牖了辦於掌股間耶此不顯於未亂之前而必在大踈脫極狼狽之後悔又晩矣偶閱史編有感而題


贜 

黷貨曰贜我不求而彼與者謂之義贜亦有罰我雖不受言已及之亦謂之入耳贜孫薪之論過矣伐國不問仁人故孔子乃行此入耳而心不許也又如楊震却金何可稱贜其或聞非義而心不逆者方始是贜


今人賤才 

古者位以才克事以道濟故民被其澤國受其福自私邪之心長而閥閱之風成人主之心或一偏繋羣下效之凡有祿位必曰宗黨也姻㜕也苟其人也則亦何所不可既曰私之與公背馳闒茸陋劣無所不至一人秉政百口布列不但自視恬然世亦把作尋常不肖者尊顯則賢德之屈㐲可知賢德屈㐲則膏澤之未下可知膏澤未下則蒼生之困苦可知然而按㐲愁怨謂之和平幸逭冦亂謂之乂安比如撑舟上灘不進漸退矣一日二日棊上加棊其有終免危墜者乎是以聖王寤寐賢良尊官授祿非為賢良而特厚之也將有以用之也斯義也人孰不知但求之失其方也不求於野而求之世卿之家不問其賢與能而取之於詞章之末及不能得則曰無人焉是按伯樂之圖求馬於都市之間也今人之賤才亦極矣前古吾未之見也見則必不如是矣四海吾未之見也見則必不如是矣是非他閥閱之私科舉之陋為之牿䘮人皆黏手惹脚莫之能脫古亦有是而今為甚焉也偶考簡編有曰賢者不能行道而不肖者得行無道賤者不得行禮而貴者得行無禮無道無禮其受獘者何限乎遂感而為之識


凌辱縣令 

自張湛致敬於府門之後人莫不盡禮於父母之邦詩曰惟桑與梓必恭敬止况於人乎况於守宰乎守宰者民人社禝受託於君古之侯國手握百里之命為之父母者也雖因後世數逓庸敬不在民之所以仰之者重矣我成宗五年昌平縣民姜九淵凌辱縣令全順道革其縣屬光州十年乃復卽處以綱常之律也付畀專則責任重責任重然後黜陟有歸而人思自奮祖宗風動之治盖有意在向者南郡民有扼主倅之吭批頰者繋治京獄其供辭云天子腹上尚加匹夫之足太守鬢邉何妨壯士之拳朝廷特原之後其人果謀逆㐲誅子曰其為人也孝悌而好犯上者鮮矣不好犯上而好作亂者未之有也犯上而飬之何所不至始知霜堅氷非一朝夕故也


衰季思亂 

兵亂者禍之最酷也小則危大必死或飢渴頓踣肝腦塗地豈人之所願欲然衰季之人在在思亂有挺身赴之而若得樂地何也人之情必思榮而避辱故不能安分慾随事長有不恤其夷滅矣其目有四專尚門族則才能者思亂國多罪籍則坐廢者思亂政刑不中則忿嫉者思亂濟活不時則困窮者思亂夫悅生然後畏死益甚窮辱㘦己則求死而不得也是以明王御世一夫不得其所若己推而納諸溝中天下方熈熈而食于于而行惟恐難之或作則其匪茹外侮羣起以去之天下何憂不治乎故伐國有術必伺內潰苟使上下無釁民庶樂業然而驟動者未有得其志也孟子曰家必自毁而後人毁之國必自伐而後人伐之向所謂四者莫非自戕之器械


才難 

昔舜有臣五人武王有亂臣十人而孔子曰唐虞之際於斯為盛有婦人焉九人而已聖人每舉古而傷今彼唐虞及周猶尚如此况後世乎自是功利之說勝其藉手當時者莫非以智力持世苟焉而已聖人盖求之未見而發此歎也惟顔氏問為邦而便告以治天下之術諸門人皆不得與聞又不幸短命苟使當時有知聖人者出舉國而聽之夫子將誰與為其所用乎以今觀之才難之歎轉甚兼濟之策䓁付他界維區區卷中功力亦鮮其人誠篤者多魯鈍頴悟者多輕淺魯鈍則不進輕淺則易怠或㘦㘦行檢而不免無用或文彩可觀而不肯實學其有才有徳而悅周公仲尼之道涵心於六經之內者幾人噫


仙佛同歸  

吾友某甞逰深山時落葉滿地有僧去袴衣沒在葉中不食不眠問去袴衣曰欲念㫁行路問不眠曰其師敎云日出時念在日念随日轉至日沒又念在地下随日還出如是日日遂得無眠此與叅同契日日用功於两卦十二爻者同意大抵仙佛異迹同歸以氣質論則氣陽而質隂鍊其陽而遺其隂所以能久飮食者補隂之用也飽便助睡飢覺氣輕益知肉食非飬年之術


尚閥 

尚文者昌尚武者强尚閥者亾其理冝然文而尚閥已悖武尚閥何義武尚閥已悖科尚閥何義放榜之後擇用紈綺家未晩密窺封弥專以門族為次苐古今之所未聞惟我國進士科有之此必非國初㝎式中間縦情行私之徒為之而因爲謬䂓也髙麗忠烈王六年王聽僧祖英之言殿試詩文坼糊封㝎科目取十五人此其作俑之始欤夫私之一字雖絶去纎埃不令乖眹猶懼焼痕芽生况卿大夫聚謀公行耶一事二事眼習手慣遂至於無物非私此所謂不可使聞隣國者也聖上親臨放榜特以舊都人為首冠舊都之廢枳者三百年于今矣此可以少慰寒族之心然有心之公不如無心之公故人說有過則愠鑑見其醜則悅出令行政冝防後獘既為封弥之制俾不得私自偸覘足矣昔有軍卒魁省試欲去之楊萬里謂國家立賢無方卒用其人勝國時及苐李申錫不錄氏族衆議以為不冝登朝侍郎金元冲䓁奏其父祖之失非申錫之罪况捷苐簾前身無釁咎合列簮紳制可識理者當考事見崔冲傳


家理移官 

子曰妻子臣妾猶百姓徒役也刑家之道大非草草有尊卑焉有大小焉有親踈焉喜怒賞罰利害繋焉故莫不伺其動靜察其意旨以為舒慘雖有偏僻過尤亦承順以悅之怨怒而不言家主有未之覺也意度不如察色察色不如聞言言至既難擇言益不易我不信受則言不至也或惹怨惡則言不至也得之寵愛則不免私吝得之踈逖則或多不實幾動於几席之下形著於耳目之外終致事物違忤臧獲離失及其詳悉已無奈何矣子曰居家理故治可移扵官官比諸家勢殊而品不同其道更艱家之得失在我非與于他也家之上有國故其傾奪扵人者國法可以治之故雖財竭人㪚猶使撑度時歲國之上無禁其隂醖密釀必有一朝之發悔何及㢤况位益尊則勢益重喜焉祥雲瑞日怒焉迅雷烈風眙目翻手禍福判扵晷刻堂陛逺扵千里一諤壓于百佞人主雖欲聞扵未敗之前其道無由也是以夫差起想扵公孫明皇發歎扵父老亦哀㢤


持敬在恭 

人道莫尚乎徳徳由敬成然敬何甞有形象持敬又在乎恭朱子敬齋箴所以首言正衣冠尊瞻視足容重手容恭也恭而不敬者固有矣斯湏不恭怠慢入之矣故曰未有外嵇阮而內程朱也近世國俗有二種一則專意收檢動止可觀毁之者曰假餙偸名也一則貴內賤外率意任誕毁之者曰敗禮無憚也㨿始而論其病則得失有歸由終而較其害則收斂두001者猶有執守賤外者並內而亾之然則學者之功先従恭始恭然後敬有所措徳有所㨿也或問內外優劣曰內外互相飬也然以心則內為㘦두002以敎則外為先心主扵我敎主扵人吾事吾知矣察乎人者惟在扵言貌動作也至虚詐欺世卽其人之罪非法有所未盡也抑詩有之抑抑威儀惟徳之隅謂徳盛而光輝著見也荏染柔木言緡之絲温温恭人惟徳之基柔木者柔桑也蠶非桑不絲恭之飬徳亦猶是也武公可謂知用力之地也



[난-001]斂 : 檢
[난-002]㘦 : 切
飬兵 
 
 
 


夫棄關阨之阻而專意都城之固歛두001鄕國之怨而獨飬輦轂之兵䓁是為無謀縦賊入腹割胯餉口望其自全難矣人情蔽於近而忽於逺故都城者身之所託也禁旅者目下所覩也扵是而專心致力殊不知邉圉無虞則都城自安郡國勢壯則禁旅威張也後世戎政兵與農別剝農而飬兵兵逸而農受其獘農亦鄕兵也有兵之名而無兵之飬故鄕國之兵拚死祈免輦轂之兵側肩求入其不均如此也六朝五代之際猶兵寓於農故蕭銑李煜之亾援兵至者尚有十萬靖康之亂勤王者絶少至亦鳥㪚宋朝兵費最多而兵力最弱都城一䘐四方之師無復可恃勝敗之數可見然人主必有親兵自南北軍時已有其制不爾無以防緩急之憂要之京衛鄕兵两不可闕一京衛待飬而不責扵鄕兵鄕兵寓農而不干扵京衛方可以两得其力今若平時剝刻鄕兵厚飬京衛值亂方求其親上死長必無之道也今之良役收布是也朝廷聚議許久迄無歸一非無策也策必有變變必有受其妨者只要不動手而獘自革其有是耶故曰雇役不如差役若夫京衛之飬則湏別有調度方可苟不免奪此與彼一毫之㣲皆足以釀怨奚可㢤
[난-001]歛 : 斂


禳鬼 

使鬼禳鬼道家有術其誦呪不過尋常語未必為魔之所畏服然而能之者恐是以精神氣魄勝之如今軍號之類不過軍中以此為約信而已也近有鬼祟者家人誦玉樞經以禳之鬼亦従而誦之略無憚然而禳之不休日久鬼亦去可以驗矣沈括茟談又有一事可證民有詛殺人者官捕治之其術人食牛羊肉従而詛之熟變為生生變為物始小而變為大宛成牛羊真形刳腹而出其法不過呪西方王母桃東方王母桃十字更無他異此十字豈召魔之符而逞恠至此㢤不過與魔約信在是故也大抵鬼之情狀與人心無甚別異子曰未知事人焉知事鬼深有得扵事人者鬼亦可事聖人之言意包括如此


京輦山林 

李白沙恒福常言牛馬之子冝下鄕人之子冝上京牛馬肥壯為主冝歸蒭豆之地人則行與事為主故冝歸禮儀之地苟生老扵遐陬窮閭雖有拔出之材置諸廟朝之上則駭然故曰人不三世仕宦不識穿衣喫飰其言亦似有理余謂旣生世為人當識人事京師衆事之聚集不了扵此更做何業然事聚則利輳利輳則心蘯心蘯則性汩上智之資固無入不自得中人以下鮮或不渝矣中古以前亦敦禮崇敎鄙䙝為耻挽近則渾區宇為利欲閙塲人衆則利肆事聚則欲增故京輦貴逰都雅容與貌取可悅本之則踈口談性命心背樸實若此者僅足以成随俗之材而非所以飬髙邁之器矣君子賤周容而貴守道窮經飭行必扵山野之外此非務為髙尚誠以究聖人之所存明至治之徃轍不如此不得也若曰囙循彌縫架漏撑度則山林不如京輦世值訌亂事有錯綜京輦又不如山林是以書言側陋詩道空谷庶幾觀通而觧紛也然則李公之說不過就馴習套中說而已矣余甞周逰國中其深峽孤村氓俗純美稍至闤闠士大夫之居不及矣至扵郡邑有守宰處又不及矣至扵營鎭有察使處又不及矣至扵京師又不及矣位愈髙而化愈薄地愈近而俗愈渝以是知都邑終非育才之所矣


毁譽 

退溪荅鄭子中書云一投足一開口之間不得譽則必得毁毁固可畏譽更可憂古人戒後進之言曰今日人主前得一獎明日宰相處得一譽因而自失多矣又曰富貴易得名莭難保末俗易髙險塗難盡難易之間正當明着眼審着脚庶幾不負所學也此盖述朱子之意朱子荅石應之書曰富貴易得名莭難保此雖淺近之意然亦豈可忽㢤又答鄭自明書曰向来一番前軰少日粗有時望晩年出来徃徃不滿人意正坐講學不精不見聖門許大䂓模少有所立卽自以為事業止此更不求長進了荊公所謂末俗易髙險塗難盡者亦可驗也俗既末矣其髙易得髙非實有所謂臨下為髙也得獎得譽身便髙致謂無所難又不知千褒百斜蔵在目下而自不能覺故堕坑落塹顛沛不免其所以獎譽適所以推擠也故曰士修扵家而壞扵天子之庭苟使吾心明知吾身地位毁而非情則加儆譽而不實則益懼豈復易髙難保之足屑道㢤不然風吹草動大驚小悸周道變為羊膓非徒人不能吹噓送天只自家在地上雖欲扛起身騰空得乎古詩云一日看題目三年損道心盖為出脚人烱鑑


祿飬 

任重道逺不擇地而息家貧親老不擇官而仕此為祿飬莭度然夫子亦甞曰啜菽飮水盡其歡斯謂之孝何曾不恤理義之所在而惟親老是諉乎孟子曰辭尊居卑辭富居貧烏乎冝乎抱關撃柝此為貧仕莭度然天地閉塞賢人隱荒野山林卽其所也君子居下學稼學圃又足以饘粥餬口何必仕也古所云者盖指可以仕焉而仕者耳退溪答李剛而書曰甘旨之闕雖人子之心所甚憂者亦不以是而別生意思別求方法以要必得也今人每以榮飬藉口而受無禮義之祿食充類而言之與乞墦間而充甘旨自以為孝殆無以異故君子雖急扵奉飬不以是變所守也又曰毛義奉檄之喜張奉以為親屈美之此別是一說盖毛公本有髙退之志今為飬親而屈意故歎羙之若以非義求得而喜之則奉將唾之而去矣又答李大成書曰古人悅親不以官爵尹和靖母所謂吾知汝以善飬不願汝以祿飬王覇之妻猶不恨其子之蓬頭歴齒何况區區一命之霑乎玆數說者冝為俗耳鍼砭如孔子之門顔子之賢父路尚在未聞夫子之使之仕也故其答金而精書曰顔子陋巷甘旨或闕豈無慨然之憂然亦無枉己求祿以為孝之理故惟日孶孶其樂自生與甘旨之憂並行而不相礙也合而考之義始完備矣然此有和靖之母王覇之妻之賢而後方可従其所好苟使親意躁疾不樂其廢舉則亦且勉遵故其答柳應見書又以聞斯行之為戒盖力學應世其始不可合并故聖人有賊夫人子之訓要湏學優方仕然其為人也類非真積待成之資徒以一時氣意輕制取舍下梢無以收拾則反不若勉時循俗之為愈故其答琴聞逺書曰此有人甞受業扵慕思齋两先生其志甚篤两先生亟稱許遂不屑舉業扵經無不暁觧但看過而不曾熟讀自處殊不卑後經涉變故避譏畏禍遂自放倒旣不得力扵學又不成名扵科目與恒人無異願君勿似之又答韓永叔書曰辭官可否豈他人所能與㢤既不是為貧又不是行道徒失己與奪志以是為病則去之惟恐不速非要路非言責有亦可無亦可優㢤㳺㢤聊以卒歲則亦不必强觧為心也苟吾之所見未甚明快而一時因人言强觧則後必悔之與其有後悔寕初不為也君請擇扵斯二者此數段非有悅親祿飬之重而其訓亦如是是知向之勤勤懇懇者豈不以內存為大而外至為輕耶人或陋軒冕而卑學業流浪不根為䅈不屬楚不管底人亦豈非退溪之㘦誡也耶


出婦 

王蠋云忠臣不事二君烈女不更二夫遂㨿以為臣妾之㫁案然古之事君者言不用行不合則納而去或君臣義絶則未有不事他主之義觀聖賢所處可知女之事夫恐亦同例所謂一與之齊終身不改者㨿恩之未絶而言夫或早沒妻當視同生存何可去之禮女為父母未練而出則三年則必將為夫家無服義絶故也至若棄黜如仇㫁無復還之理者本是義合義既絶矣與衆人何別其或守貞不嫁卽髙扵人一䓁亦合稱羙然禮法之家制為分限㘦㘦然非之使年幼無歸之身寃恨終其身則過矣按禮嫁者必三月而廟見未見而死則不附扵皇姑壻不杖不菲不次歸塟女氏之黨亦未成婦也婦既入門三月不見廟何也以意揣之厥明旣見扵舅姑仍行見廟之禮婦家以適人為㫁夫家以成婦為㫁則言順而事正雖死猶生也然而必如此或者為去留未㝎也娶婦者擇扵他室深閨其善惡未可知也意或不愜不必強留故聖人制禮㫁以三月然後方稱成婦未三月而返固在更適之科若黜無更適之理則聖人人之制必不以無子而去之無子非罪矣余故曰黜而不嫁者特女子之髙行非聖人之㫁制也


婦女為尼 

髙麗之末立法凡僧徒留㝛人家者以犯奸論貴賤婦女雖父母䘮無得詣寺違者以失莭論其為尼者以失行論敢祝婦人髮者加以重罪此意甚好今委巷婦女或早寡或失行冐出為尼鄙䙝對食以逞婬醜又託醮禳與僧徒徃還多致穢言此習不可不懲麗之法亦必有為而為之者欤


軍政 

軍政莫先扵周知民數周知民數又莫如比閭族黨五家有比長二十五家有閭胥百家有族師五百家有黨正大小相維逺近相持以屬扵郡倅郡倅屬扵監司監司屬扵京兆然不有以摘發警懼則亦徒法而無成任京兆者奏遣糾覈御史暗行州里搜剔隱漏其十人以上罪郡倅其百人以上罪監司或罷或竄亦許郡倅監司私遣人搜剔其不如法者郡倅罪比閭族黨監司罪郡倅長胥師正各以輕重受罰笞杖贖配惟其當懲一勵百示信扵民則寕有不括之理亦湏禁民逰移使不得無根浪接然後其法始行矣此不但編額有裕亦將鄕里寕謐免冦盜之憂矣


八邈調 

俗諺以言議髙抗太過者為邈邈調以挾邪淫放者為八八調此出扵時樂之名時樂取淸黃鍾一宮為調稱八調并淸大呂淸大簇為宫稱邈調淸者半聲也半聲不成為均而以此為宮則其餘皆用淸聲髙急可知此盖師曠淸角淸徵淸商之類而文選以商歌行為側調恐亦同例聲至扵八邈已急矣俗好益甚又急中取急則扵是為八八邈邈之稱盖譏其不莭也


均田 

王政不歸扵經界皆苟而已矣貧富不均强弱殊勢如何能平治國家不能奪此與彼者徒以各自占㨿視作己有耳目旣習故一欲變動嘩然以駭殊不知王者㝎天下凡天下之田莫非其圡黎庶之各名其田不過就王圡中一時強占原非本主比如父有什器諸子分占或多或少至父命分俵則多者不敢㨿有也王莽之事志則大矣遂名天下田為王田盖欲先明其非私物然後將奪其富而與其貧若使其志果成亦不害為聖人之遺也然鉅室豪族其肯堪之耶民情大抵趨利而避害扵是天下騷然莽亦敗死後辟或㝎為授田之制不過意度如此未曾有變革之實余甞謂古之井法亦未必遍行者也人每諉䅈鞅之廢開然鞅之力足以變䅈地不及于天下滕是中國之處而孟子時已不詳其經界何也溝洫深廣其可一朝而夷滅乎是古亦不能盡舉也明矣然則彼莽也冝有以自戕也夫雖然君天下者一視赤子其心不可但已將置諸無可奈何而已可乎余昔為均田論其㮣謂以田幾畒㝎限為一夫永業田多者不减無者不責幾畒之外任其買賣但多者取其中幾畒永業焚毁券文只官蔵其籍使不得斥賣無者或得寸得尺在永業之限者如右例其餘勿問如斯而已凡賣者必貧室也貧而不得賣則兼并不得售矣永業有入無出則貧室無蘯産矣多田者許其賣則衆子分占或不肖破落稍稍歸扵均一矣別有說只錄其㮣後見宋林勲本政書與此略相符而先儒之所許也此非大拂富強之心而今日行之明日必有受其澤者耳元魏孝文時詔均田種桑五十株皆為世業不足者受種如法盈者得賣其贏意盖如此人謂永業不賣則其䘮葬大不得已者何以處之此必不行愚謂此未達之過也朱子曰天下制度無全利而無害底道理但看其利害分數如何若但舉其害而沮其利則安坐不做事而已古者民皆授田未有私賣之地當是時䘮與葬將如何今有貧甚無田者有䘮有葬又將如何旣㫁為永業則便是古之授田其可任賣乎永業視作公田外此便是無田之室推此可見本政書田下註人姓名是田為母人為子朱子稱其甚好此卽今行者而加以苐次又識四旁田主之名則益密矣然只註四旁田主之名亦或不明又不若大明之魚鱗圖也量田者冝知之


本政書 

林勲云一夫占田五十畒以上為良農不滿五十畒為次農無田為隸農一夫五十畒為正田而其餘為羡田羡田之家無得買田惟許賣田次農隸農皆得買羡田以足一夫之數而其未能買田者皆使之分耕良農之羡田各如其夫之數而歲入其租扵良農如其俗之故其不願賣羡田者官無苛奪俟其子孫之分占少湏假之自合中制矣夫均田之制後世不可復舉君子一視萬姓其貧富不侔者不但怵惕惻隱而已必將思所以拯救則在今其術無由也縦不能亟奪富戶之田欲使耕作其羡餘食其半收其意亦摯矣然富強者不得買田則不願也以羡田分與隸農則不願也玆又不得行矣有財則必私役逰手廣耕多播合收專利其肯出有餘補人之不足耶且郊野膏沃之地水田十居八九南方是盡移秧移秧功力比播種减五之四故僮手指多者耕作無限而無田者不得售矣歲或大旱則播種尚猶有收而移秧無一粒故禁絶秧俗不但免乎大歉亦令無田貧民得以用力扵餘畝疑若可為然每驗之畦塍或早旱無水就燥而種者謂之乾播禾未成而水淹則不食或早霖多水就濕而種者禾未成而乾裂則不食此最難處所以多凶也苟非大旱五六月間必有水秧而待濕旋移旋茁秋必倍收况郊野灌渠唾掌無諐下而饒民財上而豊國用何可以禁之是以富權益重貧力無施貧民無以活矣此本政之說終不可試而紫陽南軒雖喜其復古之志亦不謂必可行也舊俗耕于他人之田者謂之并作盖以主與客各收其半而一人合作也及其半收也其納賦貯種主需而客無與亦舊俗也近聞湖西南稍漸為客之所需而主反不與人猶賄遺而不得耕作其可哀至此任字牧者冝嚴禁今已成風必不以為駭矣



星湖先生僿說卷之八
 
人事門

屠家子祭父 

陳北溪性理字義引繁露一條有人祭其先人祭畢語人曰有一官員盛服欲進躊躇有鬼蓬頭手握屠刀勇前歆祭是何神也有長老說其家舊日無嗣乃取異姓屠家之子為嗣卽今主祭者所以只感召他屠家父祖来其継立本家之祖先非其氣類自無交接感通之理矣此說未必然凡禮中非祖先而享祭者亦多般數其故何也祭祀歆不歆由人心之誠否思其居處飮食笑語齋三日必見所爲齋者如是雖異姓殊氣豈有不格之理人或扵我有慈飬䘏救有不可㤀之大恩固合祭而不廢苟如此言亦將無益而廢之而已可乎此不過魔鬼之打㺯彼其人之為屠家兒子雖不知人旣有認者鬼亦知之故幻象而現夢如此仲舒以下皆未覺此理矣


暗行御史 

御使之暗行廉察始扵漢和之世和帝卽位分遣侍者皆㣲服單行各至州縣觀採風謡其㣲服出沒苛察隱暗疑若不侔扵王政之光明然以末俗觀之恐亦有助雖有監司都事之巡歴但呼唱扵大路煩費列邑之廚傳其閭里之橫暴夫婦之寃欎無緣曲審守宰縦有虐使橫歛細民其敢有上書發露者耶朝家之申複飭厲徒歸虚文而賊民宿獘依舊不除或聞暗行之聲則大郡小邑莫不震恐惕息委巷武㫁亦悉歛避之不暇雖曰贜猾終亦白脫然其一時振刷莫御史若也盖季世之政與淳古不同苟無窮覈懲惡則人必觀效而良民受害矣無譏詗發覺則在上者何由得聞是以古之稱守宰神明者皆以此道國之御下何以異是昔齊阿大夫善事王左右而得譽不能掩田不闢民貧苦者密覘而知之也今扵百端欺詐之日只守常制則固矣夫微服之說肇自康衢延訪而不得則又必欲扵身親見况後世善少而惡多耶贜者民之冦盜也禦冦必以詗探治盜必以譏捕符同訟禁之朝而暗行一事恐不冝暫廢也治盜之法能捕者賞加資秩窩蔵者抵罪暗行而覈發者視其輕重陞擢榮顯則受任者必將振刷矣監司及掩護亦加郵罰人不敢恣意營救齊之烹阿並烹甞譽者可謂知要矣柳公綽家訓惟不貸贜吏法朱子見受贜者怒形于色曰大字面配去范希文曰一家哭何如一路哭古君子處心如此今也一有發露不但監司覆匿大臣必爲之費辭白脫世道安得不日非乎或曰都事常帶侍從之啣使不得恣離營府監司不拘時令都事暗行其封庫罷黜一如御史具由狀聞又朝廷別遣御史自監司以下皆許罷免監司不能覺察管下守宰者随其輕重而得罪則貪賄之風少戢矣其說亦得


賞罰 

荊川唐順之有言曰有官而無賞罰是無官也有賞罰而不足以奔走天下是無賞罰也若但循資而擢計日而進人將曰我固冝然也富貴壽祿皆若其身之所自致也扵是報效之心薄矣姦吏脧財大刻扵民而恒幸其不露不幸而敗露亦罷免而止則又幸其赦過而牽復也扵是縦恣之心滋而懲創之志熄矣其說極是夫賞者爵位為上財貨次之財貨者可以悅微賤之人而不可以勸士大夫之心惡貧賤而悅富貴天下之同情爵位以興動人孰不樂趨㢤故曰崇高莫大乎富貴也今果義同行鴈次若魚貫則不但功效無益而人沮為善國無飬才之實士怠修能之方而馴至舉一世貿貿矣罰者刑殺為上逓罷次之如我邦幅員旣不廣踈逺不得售其靑紫登仕不過世卿數十家是以必家姻族㜕두001父蔭子官鮮不能熟習締結故縦有贜墨大不法誰肯紏覈萬一敗露而私託密囑俄而白脫又或不敢全然覆盖者又不過一時罷免其刑罰只加扵踈逖孱官故百道鑚穴一意干謁有朝鞶而夕戴弁者矣夫貪虐人豈樂為㢤貪而無罪則可以富室家可以賄權要富室家則身安而子孫蔭厚賄權要則揚譽而祿位不替孰與淸素之身勤苦而不見報乎此不獨其人之罪即時政導使然耳雖然若一廢循資之格專尙擢拔則又未必皆得其實而或助成奸濫之權矣終不若亟行殿最九䓁之法今之內職自通政以上無考通訓以下有考而無下䓁豈堂上官皆盡職而堂下官無殘暴疲劣而然㢤是以百度觧弛而坐縻廩食浚刻肥己而已國安得不衰民安得不困如行九䓁法必將有上上上中下中下下之䓁従其上上而擢之一年再考其上中而再及上下而三者與上上均用従其下下而黜之其下中而再及下上而三者與下下均罪也堂下則六曹長官各考其所屬而两司官又各考之各考而其䓁之不同者従其下以為例其通政以上其數不夥人主悉己親試而諳其賢愚只使政府主考而賞罰如右例則人孰不惕念振刷然每考而擢者數人則又有窠少員多之患聚以考之惟宜擢其最多者又我邦之有陞無降亦其獘之大者従其下而降其級則善矣其間莭目添刪在行之如何耳
[난-001]㜕 : 連


雪齋上人 

従兄良溪先生為余道曾見雪齋上人講道之儀上人甞두001處曲房房有戶與講堂通也諸僧徒朝日飯後撃磬三聲各以梵經會于講堂然後邀上人扵師席執几杖者前導其折旋皆鳴磬至席僧徒皆叅謁頂禮進蔬飯訖僧徒各執經俯㐲而竢先以經一件置上人前几上由淺至深皆具而深者下而淺者上上人扵是先展最上梵經問某在否答否則已答有則快讀一過觧釋其義極仔細僧徒共聽之又舉苐二經問答觧釋如例至最下梵經然後上人便起歸曲房其執几杖鳴磬導行如来儀然後衆僧徒還堂相與講論亦自淺者始互有發難講畢各自付籖疑義以次復至曲房質之其一動一靜咸有可觀儒家所不及也余亦每至山寺與僧言其信佛即十分誠心所謂如好好色而無自欺也儒者之扵先聖雖外似崇奉未有深信如此此由外誘物欲故也物欲與誠心相與乗除故其淺深之分欲九則誠一欲一則誠九何甞見有滌盡其累者耶彼僧徒無此纒繞所以守精而無歧惑也其在九分一分之際則猶可矣又有急榮仕而憐財賄者特以經訓為囮一意咶物物得則棄器但随衆談聖而不識聖之為何事者其扵賢不肖果何如也此實僧徒之罪人也
[난-001]甞 : 常


筭術 

筭術云徑一圍三方五斜七此皆大槩言之也圍三不足扵徑一斜七有餘扵方五其實徑一尺而圍三尺一寸四分則徑多而圍少徑七而圍二十二分則徑少而圍多徑一百一十三尺而圍三百五十五尺始為稍密也斜七之義未見發之者今依筭法勾股皆五為方五勾自乗為二十五股自乗為二十五勾股積合為五十以為實數以平方開之除七七四十九餘羃一分故方五則斜弦為七分有奇也惟勾三股四弦五為正例


出妻 

國法改嫁子孫不許淸路故士族耻之其流之獘雖絶悖之行輒諉諸無出妻法不許離絶扵是女權太重家道不成余多見有悍婦者事事屈抑無敢出氣者其扵為人無足觀然終為保家之主或性不低下相與闘閧有反目之誚者終身苦惱㛰姻不通乖亂難諱其利與害如此昔有銓長某擬一武弁為守宰叅議某曰是人有敺打正妻之名安敢畀以臨民之官銓長徐謂曰妻固配軆然酒醪則有之而曰無妾媵則無之而曰有違拂閙亂丈夫之心時或欲敺彼武夫安可刻責耶叅議笑而従之此雖戱語亦中時病國之懲惡敎之不従治之治之不従殺之所以威行彼女性無良又無出法雖聖智無奈何也其妬猜固無異也不孝而不敢去世道豈不每下乎或曰不然則女將無罪而被出者多此為婦女左袒之說也聖人豈不慮此而立七出之制乎法未有無獘獨不見不孝不順敗敎亂家之為尤害乎


假尸還魂 

金世宗時張姓人男合得病死復活云己是王姓男盖假尸還魂也省部擬付王姓為子世宗曰恐奸人競生詐偽有亂人倫旣身是合得合付合得家余謂其所處固得矣魂既假矣或假者去則奈何此事有二說或未至死期偶然窒廢一脉復蘇則依舊是合得本身鬼魅憑㐲두001作恠如此也又或命數既盡而鬼魅亦有憑㐲두002之道此則己體壞而鬼亦將去矣豈有他人之魂附着別尸復為行走長久之理㢤今世徃徃有太子鬼者即随人顯靈而已又或有死尸作恠雖生者或鬼憑作亾魂語都只為魔戱此不過一時事可以驗矣神仙家有李鐡拐說乃隋時人名洪水小字拐兒又名鐡拐後鐡杖化為龍遂乗而去一說李本偉丈夫後出神徃朝老君與其徒約以七日不返焚其尸六日而其徒以母疾遽焚而去李還附一丐者尸故足跛而貌醜今畫家圖像仙類有一脚支杖者是也此又謊說也若然又何以小字拐兒此其従幼病跛者明矣神仙有無余未可知而謂李憑丐尸則㫁不是矣
[난-001]㐲 : 仗
[난-002]㐲 : 仗


儒者補世 

儒者之補益世道也大矣光海之末姜弘立被執不還而蠟書之報相續後有靖社之勲及韓明璉黨逆被誅其子潤逃入謂姜族已赤於是有丁卯之亂弘立之意盖以家國為言也既入境知諸姜無恙又問旅軒愚㐲諸賢出處曰皆仕扵朝一似平日弘立謂此數人㫁非為不善者民情大可見乃罷兵束身還朝假使當時無此一着而鐡騎長驅生靈之阨為如何㢤髙山大川不見運用施澤而萬物資以生息此二先生之謂矣


碑誌 

劉叉譏退之䛕墓金退之亦非罪過古人盖不得已也旣啓此路親戚故舊之托有不可強揮者只合憑依本家狀錄其表著事功之外何得以詳之雖室中之事四五十年之後多不能烱記若他人行蹟或逺方之事何従以悉之是以退溪之道學文章而集中碑誌甚尠每終辭不肯故也其叔父松齋李堣仕燕山朝位至承旨丙寅靖國時廢王使出巡城値義旅之入與之俱遂叅勲籍而不辭其為人可見退溪撰其誌曰伊時門閉不得入彷徨之際混在舉義中云云是時退溪年?六歲何得以知之家內之事稱羙而不稱惡目習耳慣錄之如此此亦宜然其可覈其釁罅無少假貸若聽訟之無私乎朱子撰張魏公行狀多至數卷後趙鼎子弟亦来託一事而張家載以張公事趙家載以趙公事者極多朱子曰吾前既載以張公事其可一人而疊載扵趙公事乎然則此必一誤張公之子卽南軒而詿謬至此冝如何凖信張公之過亦不細發身汪黃之門斥李綱而引䅈檜殺曲端而誅岳飛尙論者以宋之亾歸咎張公揭奚斯之論不為無據至扵南渡偸安張趙諸家乗間侈奢自奉過扵御供朱子之撰狀雖不可露其惡而所著亦或非實當時目覩尙猶若此况久逺者乎此終恐無中道在耳且鐫在金石將使千百歲後人看若數世之內自有篋蔵可傳何必然㢤是以其扵微細不宜載錄今人則必欲覼縷其歴敭官秩一漏則甚缺撰者亦不得已循本家之志或仕至三五十年者職號滿石殆不成文勢余知而亦無奈何也昔王安石不錄壯元試近時有人不載生卒不許本家懇亦有理従後世尙論言與行足矣此又何益


恇怯徼幸 

司馬公曰天若祚宋必無此事此非三尺之論也事欠萬全天又無助將奈何凡為國謀要使轉危為安拯亾得存可矣故曰人君不言天命以其造命也每當臲卼之際徒恃天佑其不至扵狼狽者鮮矣凡臨事不决謂之恇怯舟則怕溺騎則怕墜食則怕噎寢則怕魔奚可㢤然憑河而?虎狂呑木石夜宿魔窟其能免乎蹈危不惑謂之徼幸酒色而不病狼闘而不辱朽棟而不壓慢蔵而不偸即萬一也智者不處然既或幸逭則狃安成習長慮者見笑以余觀之天不徼幸八九史傳成毁置不論只今人十分踈脫百道希覬自明慎君子觀豈不為之凜然怕乎然而卒無事者有之前覆無迹小利薰心諄誨藐聼騎瞎臨池亦已矣雖然國中之事猶可撑耐得度域外有變千思萬量畢竟空蕩比如室內施為百爾完備有力者一朝椎碎柱梁為之摧倒其有免者乎是以交隣事大有國之要務不然而或內備不修外窺不察空談而犯機無事而先聲厚来薄徃虚恭實罵以為偸安之上計抑末矣肉食者過矣蒼生何罪余甞曰司馬公一轉語亦不得已而為此然後人以為口實則必有亾國䘮家者矣


私覿官 

韓退之撰韋丹墓誌云丹將使新羅故事使外國者常賜州縣官十員使以名上以便其私號私覿官公曰吾天子吏使海外國不足扵資冝上請安有賣官而受錢耶卽具䟽所以上以為賢命有司與其費盖唐末師旅繁興財用匱竭逺使無以資故有如此者爾我邦接近燕都冠盖絡續費用常付諸行者私求扵列邑謂之求請不知此獘起扵何時而㫁非國初㝎制如是而其能禁守宰之私賄耶私求而私與畢竟何出出扵民也是卽所謂稅外方圓而日增月益他皆觀效凡京司有事必公徵于外郡以為例苟不變而通之方来亾國之端未必不由此起也與私覿官何別唐因韋丹而遂止未知今日為丹者何人


親故諳才 

漢文帝不用竇廣國史氏譏之非也舍廣國復有廣國私徑一開天下之邪枉無以防也人每以內舉不失親為諉如明道之扵伊川橫渠是也舉之可也用之在人薦之于朝見之扵時咸以為可則用之又何不可孟子曰左右皆曰賢諸大夫皆曰賢國人皆曰賢然而未可也必待見賢然後用之其慎難如此苟以一己之見而㫁之則衆情既不冝強拂况吾見者未必是耶崔祐甫曰非親非故不諳其才李絳曰避嫌棄才是乃便身此施諸崔李两人則庶幾矣非所以示天下也以今觀之非親非故則不得與焉此皆數說之誤之也漢文之世才徳並興四海乂安意者廣國一事為之表凖有以致之也聖人曰舉爾所知爾所不知人其舍諸此聖人之耳目聦明扵天下也又何患有賢而不知㢤


殿最賞罰 

今之守宰一歲再考至五周歲十考而瓜滿矣十考而十上則有大政必申勑收用然政官多不遵行故無勢之家既逓永作退閒窮餓其居下考者經二年乃叙而赦令頻數又或近臣申白旋復入仕若此何以勸懲愚謂十考十上者其逓也冝遷他職居下考者五歲勿宥赦典不與焉庶幾得之


營庫 

今之監司費財随意朝廷不知也財非天降必由扵民掊克之徒充欲肥己民安得不困今制有監司必有判官然監司判官各有府庫判官雖供奉監司而至營庫則不得干營庫者如國之內帑內帑尙不可况營庫乎今冝立法監司雖揔其財賦而必使判官掌之無得私用又判官位卑則官長之不法無以䂓正冝增其品秩如髙麗之按廉副使則民力亦可以少抒矣


文武無拘 

時平既久文武之貴賤頓別武官之極選止許承旨至陞二品然後僅許左右尹工刑叅判武官之嗟怨已甚而其處心猥雜乖亂濫猾無不為也少有矜持則亦羣起而誚之夫文官之有謀略者拜兵水使大將無所防礙武官之端雅有文學者獨不可任以文職耶如國朝朴松堂英以儒宗顯名朴元宗靖國之前已為吏曹叅判可以見矣今冝随其才器不抅文武則武臣之嗟怨可弭而其麄厲自暴之風少戢矣且彼雖弓馬發身其知人識務豈必盡下扵雕篆俗儒㢤文官以表賦得之及至謀國御民初非表賦出者武官之弓馬何以異是若導卛有方任使無抅則黼黻皇猷高文大策未知果従何者出耳牛馬家畜放牧則悍鷹鸇野禽繋絆則馴此育才之說也


壅水漑田 

天下最可惜者以有用歸之無用財出扵農農之害旱乾為尤甚若使川溪之水灌于農畒庶其免害夫四野枯槁而川溪公然注海豈非嗟惜今壅水漑田者恒患水深野髙或水駛易潰此皆不費力之患也水従山下其源必髙久則鑿開而勢低矣若積以歲月累石填坑以漸遏流則沙圡澱游水道亦將随而漸髙随髙增築豈有不可灌之理但期以累年方諧耳其易潰云者亦不然中國雖江河之大亦有壩閘以時畜洩國雖小夫豈水力之有別乎只輸財則甚慳防患則無術欲以苟艱望其永固可乎且雨則水溢旱輒焚焦亦有用之歸無用也瀦水之政國初所立而今皆廢弛可歎


親耕 

今上親耕扵東郊示民務本也然曠世一舉糜費不可勝計夫耕耤之禮鎭歲當舉者也若皆如此國將受獘矣且導民務本而不以儉示民可乎惜乎朝無一人言及此矣愚謂親耕親蠶每歲必行省其費惟其儉當矣國君飬老則下必有鄕飮酒禮國有大射則下必有鄕射禮國與州郡雖有大小之別其表率則均愚謂州郡亦冝躬行以率其下古雖無考可以義起


小勞陞秩 

今之制每國家有事其執事小勞必陞品秩雖身無寸長而轉躋崇班其為害政莫大焉夫陞朝食祿奉器書字之類職分當然賞之以物則可矣超之以位則過矣若然治民盡莭者將何以處之國之不治未必非此事為咎


捕盜受職 

今之生齒日繁民闕耕圡而閒曠郊野徃徃空棄何㢤此盜賊刼掠民不能散處也所謂聚則爭扵不足之內散則棄扵有餘之外也今之捕盜亦嚴矣其費力捕捉不過得無用之虗階而止夫捕盜與戰陣䓁躬蹈危地除去害民猶不得沾乎寸祿而與惡人作仇徃徃陥扵不測之患人誰肯之髙麗之制強竊知認捕捉者有職者次苐陞職無職者許初職不應受職人賜物僧人則寺職賤人放良不監檢者决罪許接人囚禁罪之其法亦縝密可行捕者旣有賞則知而不捕寕得晏然必湏跟尋住接處罪其容隱然後奸濫無所隱而盜賊可熄矣若然則民人散居耕懇日廣行之十年生穀之效可待耳


少陵厚徳 

余曾王考贊成公諱尙毅號少陵務執謙不屑為文人誇詡及使燕李芝峯晬光為副价行路酬唱始知公詞藻初非世之操觚者可方歸而言少陵文章當世無䨇盖深歎之也金將軍應河之亾公有詩曰天敎國士生東海要把彝倫揭萬邦卄四郡中還有一二千年後更無䨇弧威壓塞旄頭蝕劒氣衝霄虜膽若使賀蘭能助勢應知曳落自来降楊興力盡身盈鏃雷萬圖窮血滿腔欲作將軍傳後叙誰家老茟大如杠柳西坰根聞之評云老扵文學蒼然古色有氣力神骨公平生耻以文人得名厚徳福祿冠扵當世七男四壻簮笏滿牀甞有獻玉燈者懸之中堂子孫列侍侍婢誤觸堕碎四座無聲久之一人謂婢乎胡不審目公又徐言曰汝何無益之言遂易以他燈歡樂如故傳為家塾羙談


庶孽防限 

近世李判書袤䟽論庶孽防限之非其略曰王者受命四境之內莫非王臣又何可論貴賤扵卑匹之中貴之賤之之柄固冝總攬而不可假之扵下明矣今也不惟不總攬乃反與之論門地議閥閱有若崔盧議昬者然門地閥閱簮纓之謂也簮纓之權在扵誰手而有此遺本舉末之政乎大㢤我宣祖大王之敎曰葵藿向日不擇旁枝人臣願忠豈必正嫡今以庶孽可稱者言殷有三仁庶居其二齊之穰苴名顯天下東漢以来漸貴世冑而王符之賢著稱簡策魏晉之間虚無為學而裵頠獨著崇有之論晉代衣冠每論江左人物而輒以伯仁之正為首伯仁卽周浚之妾絡秀之子顗也桓石䖍司空豁之賤孽而威名振動至扵㫁瘧此外漢之衛靑縣吏鄭季之娼産而位大將軍霍去病縣吏仲孺之賤産而位驃騎將軍晉裴秀尙書令潛之賤産而為後進領袖位至司空陶侃即丹之妾淇氏之子位極人臣阮孚咸之賤産其母鮮卑婢也而位吏部尙書曹老即廢姓之庶子位至甄城公隋李圓通卒隸景之娼妾黑女之子而位大將軍崔賾汧州司馬子元之庶孫而位太常卿唐蘇頲瓌之婢妾子而為名相封許國公孝子杜羔之母非正嫡而位工部尚書李愬晟之妾子而位右僕射霍國公杜荀鶴牧之之娼妾子而位吏部尚書宋朱壽昌京兆尹奕之妾子而位至大夫韓琦范仲淹俱稱母賤而為宋名相陳瓘之父與潘良貴之父榮情密陳惜潘無子借其生子之婢生良貴後其母徃来两子家人謂一母生二名儒胡寅文正之庶子為大儒朱子曰吾甞侍坐可謂豪傑之士矣宋崔道固官顯之後奉使靑州其諸兄逼道固母致酒客前道固驚起曰家無人力老親劬勞諸客咸拜其母母謂道固曰我賤不足起貴客汝冝答拜諸客歎羙其母子而賤其兄師友之間不以此有降也人曰庶孽外家不正故善少而惡多若然則微子之後孟孫之裔皆不足以尊崇乎先儒有言曰人之精神心術不用扵正則用扵邪凡今庶孽不齒羣類作一罪人脅肩諂笑奴顔婢膝以免辱而取憐世業㪚失無暇自飬狷狹慷慨之軰或悲歌遯世撫劒嘯聚豪逸之氣寓扵市肆狗屠之間其中才以下貧不資生失其常性皆入扵牟利之中如是而責善人之不多是拉人糞坑而唾其穢也王者同仁莫非赤子比之父母飬諸兒同在一衾强者噬弱弱者被蹴而不惟不之禁乃反吐剛茹柔則詩所謂鳲鳩之義果如是乎無論閥閱寒族同是庶人以庶人制庶人不幾扵弱之肉强之呑乎或諉以祖宗舊制然二百年永錮者至宣廟朝而許通矣又至仁廟朝而許三曹矣此亦可非耶易曰窮則變變則通窮則極矣此正變通之時也云云此一䟽明白㘦實令人淚下苟有秉彝人孰非之而尚不施行何㢤盖防限之法始扵右代言徐選甚扵姜希孟安瑋纂次大典之時至宣廟初年申濡䓁千六百餘人上章籲寃批旨有葵藿旁枝之語栗谷因邉憂行納米許通之規登科後例授奉常寺校書館三四窠而已至仁祖朝玉堂長官崔鳴吉以下沈之源金南重李省身李景容應旨論列吏曹判書金尚容回啓命議大臣時相臣李元翼尹昉吳允謙收議皆無異辭方許要而不許淸要者即戶刑工三曹郎及各司官也叅判金壽弘亦䟽請竟不行至肅宗乙亥嶺南人南極井䓁九百八十八人又上章籲寃為喉司所阻明年丙子吏曹判書崔錫鼎䟽論許要之後不過三四人注擬因而不行雖未能頓革舊獘依㝎制處以相當之職云云南極井之䟽曰大典既頒之後終歲大旱餓殍相望議者歸咎扵禁錮庶孽成廟惻然欲更張而未及弓劒遽遺未知此說出扵何書而匹婦含痛苦旱三年况千萬人百千歲之寃乎後来獻議者亦多秉國發政者設若視國事如家事視民寃如己寃則豈有終不行之理㢤既曰随才而只限三曹郎官阨矣至扵納米則苟而已矣此實天下古今之所未有畢竟一行乃已故備錄之又按聖朝不許庶孽通顯之職人謂因柳子光立法殆非也子光柄權在光廟之世而太宗十五年乙未因右代言徐選之言令庶孽子孫勿叙顯職矣大典成扵成化五年睿宗己丑而亦云再嫁失行婦女之子及孫庶孽子孫勿許赴文科生員進士試又云失行婦女及再嫁女之所生勿叙東西班職至曾孫方許然再嫁之禁止扵孫而庶孽百世不許無乃甚耶萬暦間七庶之變盖以是激成云近世洪氏歴代總目謂大典成扵成化七年辛卯後至己巳始令改嫁女子孫勿叙東西班正職而闕至曾孫方許之文誤矣


黨習召亂 

尹判書國馨云東西分黨相為消長有似世讐無協恭之羙國勢陵夷風俗渝薄終至外夷来乗廟社丘墟豈獨黨錮淸談貽禍扵漢晉㢤其言亦似有理夫木朽而蠧生之人憊而病攻之國之召亂何異扵是苟使羣臣寅協治理恢張猷為施設密勿無釁則外侮亦非不量虚實而突至者壬辰之變未必有也自黨習之深痼苟其黨也則癡獃而管葛矣掊克而龔黃矣非其黨者悉皆反是一進一退之間專心樹朋治理為度外民安得保活國安得乂安乎馬島居两國間熟諳情實媒釀禍機其所闖發非一朝夕之故也昔苻䅈之南侵陽平公融謂晉雖㣲弱君臣無釁桓謝皆賢堅不従卒致濉水之䘐司城子罕弔哭介卒而敵謀遂沮凡有伐國之志必將先偵形便然後方可以度力動手壬辰之冦是也目今世道人心不啻倍簁편001不知將何以結梢也噫
[편-001]倍簁 : 倍蓰


支子主祭 

退溪之書隻字片紙皆為人遵奉然如三年饋食練後無哭子死服中孫代受服之類分明有不考者何可凖行又記善錄云先生或具紙榜不設祝祭之曰朱門有此例其答金敦叙曰古有望墓為壇之文朱子亦有以木牌殺禮以祭之說當依朱子之說權以行之亦可此甚不然紙榜標位則固有矣朱子答潘立之曰宗子之家立主而祭其支子只用牌子其形如木主而不判前後不為陷中及两竅不為櫝以從降殺之義此則有由然當時立廟者鮮程子之家■■至伊川始立廟可以見矣或宗子不立主而支子始有廟則其制當如是非謂彼既有主而此又用牌也若果如先生說則既祭之後置牌扵何地望廟두001為壇其義極嚴其可引之扵支子之異居者耶退溪又引朱子答劉平甫書有支子所得自主之說謂恐是忌祭莭祀之類也此書今見扵家禮註者是也其下云當留以奉祀不得随宗子而徙也此分明指班祔扵宗家者也若果如退溪說則不應曰随宗子而徙也語類所謂旅中遇私忌無大礙扵義理者行之無妨亦恐指宗子言之其家中適無行祭者情理甚缺依家語夜夢先人及受仁人賜之義如是處之云爾其或在家者依舊設行則雖宗子又何可妄設耶聞䘮者若䘮側有奠則為位不奠可以為例也退溪未詳宋制而言之宋制則不傳扵子而傳扵立廟者之子孫故伊川不立昻而立端彦詳在伊川奪嫡辨玆不贅
[난-001]廟 : 墓


臺諫大臣 

肅廟朝有臺官䟽論大臣得罪眉叟許先生進曰臣亦大臣之一不無自嫌然明廟朝諫官趙士秀論相臣沈連源連源謝曰君不但使吾寡過實國家之福也宣廟臨朝歎曰庭無廉耻之風諫官姜緖曰罪尹斗壽然後士知耻矣斗壽㐲地謝受以為罪上两善之一時稱之曰大臣諫官之體如是宋英耈為司諫譽時相李恒福扵榻前恒福曰諫官不可譽大臣必斥逐乃已云云此事士大夫冝知金鶴峰亦扵上前言盧蘇齋受賂蘇齋實不知而猶摧謝此風何可以復見耶


四拜 

凡拜再而止婦人之扵男子必俠拜俠拜者先再拜待答再拜又再拜則合四拜也坤文言曰地道也臣道也妻道也臣之扵君猶妻之扵夫也皆主扵坤道坤陰也陽一而陰二其義即然古者臣見扵君臣拜而君辭臣又拜所謂陞成拜是也按公食大夫禮凡先言拜又言再拜似是合成再拜也至卒食云賔北面再拜稽首公辭升再拜稽首中間有公辭一莭便是俠拜也非見扵君則不四拜故子思扵繆公之餽北面稽首再拜孟子亦曰以君命將之再拜稽首而受可以見矣至明太祖五拜九叩頭何㨿乎


父因子貴 
 
春秋譏世卿譏之者譏其無能而尊爵也爵所以尊主裨民無能而任之國受其獘不獨世卿之不可又不冝父因子貴也周之禮父為大夫子為士葬以大夫祭以士父為士子為大夫葬以士祭以大夫其貴賤之不相因如此此則不獨生者如此死何曾追貴之耶追貴則必將祭以大夫矣周公追王太王王季文王皆因王跡所基亦非無功而但崇之也天子七廟追王止扵三世可以見矣以今觀之貴者之父不獨死而追貴生必尊官又卿相之子莫不冠纓不擇賢愚何㢤此不獨其人之無能任政之失也無能可售則有能者屈矣世閥子弟有餙貌巧辭鮮麗其衣服車馬席勢騁智都冶矜世者唱言曰人不三世仕宦則不識穿衣喫飯玆豈然㢤今制侍従臣父年七十必陞資因多授任政之官吾聞七十致仕未聞因老入仕者


都評議司記 

鄭道傳都評議司記云堂宇譬則君也梁棟比則相也基譬則民也基當全厚梁棟當安然後堂宇得以固緻矣梁棟上以承其宇下以藉其基猶宰相奉君父而厚民庶也入此廳者視其宇思所以奉吾君視其基思所以厚吾民視其梁棟思所以稱吾職凡以堂室基址取譬者多矣此論尤完備無漏天下有可廢之人而無可廢之言者信矣古之善相天子者莫不以此道生則顯名死則垂輝道傳能言而不能行卒之基陥宇摧身亦不能保哀㢤昔下蔡威公閉門而哭泣盡継以血窺墻者問之對曰吾國且亾窺墻者舉宗而去之數年楚果伐蔡窺墻者為司馬威公縳在虜中問曰何以至此應曰吾何以不至扵此言之者行之役也行之者言之主也汝能行我能言汝為主我為役吾亦何以不至扵此道傳雖其人可戮輔弼之臣若㤀其人而體其言則亦可以為言之主矣


薦賢 

夏育多力不能自舉勢有所不可也有道之士自衒不可人主居位堂陛逺扵千里非頼人之舉之安得聞而知之引而用之比之任重之車上阧峻之阪健㹀前引力士後推或㹀疲士倦撑度不住車退而陥落坑谷必矣又况未始有引以推之者乎人主在極髙之地上無必求之志下無必致之心而謂世之無人可乎夫有無治之世而無無士之時珠玉不脛而走名譽無翼而飛故死骨一售千里便至此其驗也苟使得之或知之不深任之不專亦徒為耳何益之有如齊之管仲非鮑子無以舉非桓公無以任仲之所以為仲得三權為重不然特魯之枯骸齊之匹夫而止是管仲之㓛桓公之力也桓公之力鮑子之智也後管仲而見其功能者勾麗之乙巴素是已晏留以薦賢賞之髙爵巴素以薄其位直授國相即與先賞無知尊為仲父同一關棙晏留之讓位無遜鮑子巴素之自重過扵管仲有賢不進有才不盡非所慮矣庶績之凝冝矣


刑法 
 
天分四時一寒一暑徳敎刑政不可闕一故曰春一物枯即謂灾秋一物榮即謂異也若曰仁人為理不待刑殺尭舜為君象刑不廢何㢤又况後代俗漓不善者不啻多矣彼行惡恣胷之徒利害澆心拚死也敢矣矧又縦以貸之耶是以大叔太寬而芄苻盜起漢元仁恕而炎運不振可以見矣余見鄕閭衆庶窮貧極賤淺思深念朝營暮作不離于利欲套中凡可以去貧舍賤者何所不至猶不敢肆為奸惡者畏法之在也法與利互為乗除故利重而法輕輕除而重乗其勢有不可遏也其可少忽耶且民心之所維繋風俗占多一人罔生十目觀效如禽獸在山魚鱉居澤惟力之所勝無不呑噬者無刑禁故也似此因循將不日而變善為惡故若無刑禁雖尭司徒而舜典樂其能抑㫁山澤之呑噬耶今有一鉤金攫之者其刑為杖杖重扵攫故視而過之若使攫而得富厚則富重扵杖必有敢者矣今有百金扵此刼之者其刑為墨墨重扵金故懲而不發假使刼而尊貴則貴重扵墨必有敢者矣殺人者身亦殺故忍而遂止苟可殺而不死都市之椎鋒可絶耶是以為政要使威重扵利變利為害民志㝎而風俗可革矣


勾麗無宦者 

觧大紳䟽云奄寺宦官乞命公卿子弟之賢者以代掃除之役其言亦似有理然既謂之賢而在選任之以賤役安在選賢之意外朝之人出入宮禁任與至尊狎處亦終有獘况所選未必皆賢其日夜揣摩俯仰依倚打弄害有甚扵閹閽之為者未可遽行也按通考勾麗無宦者以世族子為內侍却與觧意合也所謂無宦者似是不在官非無其人也今两西之地皆勾麗之境山川生育與他道不同宦子盲息村村咸有今仕扵內侍莫非従西方来者豈圡風有古今之別耶


武成王廟 

文武不可闕一不然如鳥堕一翼車脫一輪國未有不亾者也孔子垂文敎綱常以之不毁太公傳兵法禍亂得以戡㝎苟使武略無備雖有禮樂聲明之燦然恐不可一朝居也故自唐開元間两京及天下諸州各置太公廟上元元年追封為武成王議者謂以時祀之為武敎之主若不尊其禮則無以重其敎文武二敎固冝並立我邦則武敎最踈一有外侮降附乞哀為檀公上策如欲崇獎興起必也先尊敎之所自出武成之廟何可不舉雖不能遍于諸州冝先立扵京師以古名將及我國金信姜邯賛李舜臣配食置武經博士以時隸習庶幾得之今之逺方武士惟多財者滯留京城千金耗盡百道私託幸而得之戎經武技不與論也冝令郡邑各試經與技每年薦之監事監事合而試才薦之國國合而飬扵武成廟每年試才置籍錄其䓁差選曹㨿籍依次用之鐫㝎額數無敢違則必將有背誦經而射命中者出矣


兵貴同力 

天下事莫善扵乗勢惟戰為尤甚比如鉅石在山頂一人之力可推以下至扵越坑過林千人難遏也當其在頂東者爭其西推西者爭其東推東一人下手而西二人来爭將西者勝矣後雖有百人下手無以斡其勢矣西二人下手東三人来爭將東者勝矣後雖有百人下手又無以斡其勢矣又如二人下手而百人来爭二人同力百人各心則將二人者勝夫平人之力能舉百斤至二百斤則二人之任也而非五人則不可者兩身故也或逓進而迭舉則千萬人不能者各心故也故曰十指之更彈不如合掌之一摑此武王之三千同心所以勝億萬也然則兵不在多惟貴同力同力由乎同心同心由乎同事事者利害之謂夫劒矟在前賞罰在後心力同輸十可當千百前者廢而後者益勵猶左臂帶箭右手奮鋩也苟使創傷而或沮則身首將無以保也如是未有不克之理金帛爵祿家族安享不然者我進而彼退彼起而此怯力貳勢携逃躱無路畢竟身亾扵車塵馬迹之間故曰白刃捍乎胷則目不見流矢拔戟加乎首則十指不辭㫁緩急之有相先者也是以仁人用衆飬之既厚敎之旣深練之既熟隣閭保伍使相親愛也上下撫戴使相閒習也器械犀利可以禦侮也䥐甲堅完可以防身也如是可以持生道而入死地心有靠而氣有張有不戰戰必勝矣今世鄕兵一皆反之將虐其卒下仇其上團束各處異方刀鎗不及殳杖平時未甞知有十八般武藝有事則卒然驅羊扵虎穴可乎故曰兵不完利與無操者同實甲不堅密與俴者同實弩不可以及逺與短兵同實射而不能中與無矢者同實中而不能入與無鏃者同實短兵待逺矢與坐而待死者同實器濫惡不利者以其士與人也士不可用者以其將與人也將不知兵者以其主與人也主不積務扵兵者以其國與人也今日氣像視古之武備一無肖似㘦㘦與然敗亂同科此韓非所謂與死人同病者不可生也與危國同事者不可存也不知將如何出塲


漂氓 

近古國氓有漂到琉球者紿云若送我還當以米六百石厚報琉球人費力載至國責報氓實貧灶無以答其意朝廷議出國穀有宰臣某沮之琉球人狼狽歸余謂設有國人被虜在他邦要我六百石贖還則國將吝而不與可乎昔子貢贖人扵諸侯而不取金孔子聞之曰魯國富者寡而貧者衆自今以後魯人不復贖人扵諸侯聖人之重人命如此赤子失慈父非簮?之比奚有扵六百石乎竊恐自此無海外生還者


海運 

國之漕運西阻長山以此平安黃海二道之饒不輸京都地部每責以錢布卒歸耗費無用之地南船多敗扵安興經費恒患不足自古逮今廟筭不定臭載相續所謂暗礁不過近堧沙澱石嘴而止耳洋海相連無所不達豈無迆路可輸而前車不鑑驢步無改甚可歎也皆云船敗只緣多載官載若干私運必倍也若使監運者並載彼必憂死念生卒無慮矣其言有理且至元間招海盜朱淸張瑄授金符押運能達一萬三千有餘里京師稱便省費不貲至明朝猶倣其制永樂間會通河成而不復議云彼淸瑄者即亾命驍獷卒頼其力授以叅政都司之職其用才之不抅如此昔管仲取盜二人為公臣曰所與逰僻者可人也管仲卒桓公使為之反服果使才堪裨國未有不可用之理苟以賞罰導之千里之邦而豈無才智之可展者耶今都城最居下流之會而莫不以米綱為憂則過矣


補治書籍 

顔之推云借人書籍皆湏愛護先有缺壞就為補治此亦士大夫百行之一也此不獨為人不厭其求借凡有功扵我者無徳不報凡人報徳必待其責報報之則譽否則咎故思所以免咎而来譽如是者卽有為而報者也報之扵無譽無咎之地方始是報徳書籍者益我之心智者也彼雖頑然無徳色若念我幸因此有得則惠不可㤀也其忍任其殘缺而䓁棄之耶是以余平生無論家蔵及借鴟随力補治乃報徳扵書也


製茟法 

製茟之法古今不同黃魯直詩李慶縳㪚卓含墨不能洩㪚卓者卽茟名也不知何指㩀贈茟工文云今時茟立虚鋒漲墨則人人皆作肥皮饅頭然則中心縮短外被長毫以為鋒墨漲扵內不便于瘐勁字者是也然魯直又云郎奇棗心㪚卓能作瘐勁字又云侍其瑛紫毫棗心茟含墨圓健無心而可書小楷此亦難工要是心得好處然則其妙者亦可扵瘐勁小楷矣魯直詩又云閻生作三副䂓模宣城葛葛者諸葛高也製茟之法先以剛毫為心又以柔毫圍繞而稍下露尖外以稍健者為匣然後方是無憾意者三副之稱以此故也大抵管忌太大茟忌太尖惟棗核㨾方好故謂之棗心茟紫陽所謂蔡藻棗心㨾是也魯直又稱李展鷄距茟其制未聞白樂天有鷄距茟賦云足之健者鷄足也毛之勁者兎毛也名雖鷄距用以兎毛則亦以其㨾言也意者根大漸殺如鷄距㨾也東坡云海外舊所賫茟皆腐敗至用鷄距獰劣盖賤之之辭也大抵皆用兎毛所謂紫毫亦同白樂天紫毫茟詩云江南石上有老兎喫竹飮泉生紫毫宣城之人採為茟千萬毛中揀一毫可以見矣


溺器糞田 

董仲舒說上曰春秋他穀不書至扵麥禾不成則書之以此見聖人最重麥禾也今關中俗不好種麥失春秋之所重損生民之具願詔大司農使關中益種㝛麥令無後時盖禾木也木旺而生金旺而死麥金也金旺而生火旺而死故秋而歛禾以資冬春夏而歛麥以資夏秋貧民無蓄積俄乏而便継以餬其口一歲两農一失則飢此聖人所以重之也然麥有春秋二種其初同類緣人種之有別歲久成二也雖春種者夏枯則均本性金故也孟子曰日至之時熟矣註謂成熟之時恐非也孟子言日至者二所謂千歲之日至者冬至也此云者夏至也周室東遷以後時月易名春秋可考今之十一月為春正月今之五月為秋七月冬夏二至之名遂泯不可曰春至秋至故只稱日至夏至即麥熟之期詳著孟子疾書秋種謂之㝛麥今畿甸之民秋種者三分居一以其地瘠非灌之人溺不茂也南州皆㝛麥民俗不觧灌溺溺必益茂而既成圡風不可變也元胡顔樂傳民荷溺器糞田云云是必灌㝛麥者然則中國亦同俗矣事見理學通錄外篇


無鏃矢 

易曰弦木為弧剡木為矢弧矢之利以威天下矢之必剡將有以穿貫也矢而無鏃非矢也故雖禮射必有鏃大射禮曰中離維綱揚觸捆復君則釋獲其餘則否捆復謂矢至侯不著而還復復反也優君故釋獲其餘不筭則以着侯為得以是知矢皆有鏃也有鏃則不能達逺孟子曰由射扵百步之外其至爾力也其中非爾力也百步之外已是逺射禮所謂侯道大侯九十弓두001是也弓六尺則與步合也子曰射不主皮何也主不可以訓貫皮者捿皮扵侯中也凡禮射以侯為度不復尚其正鵠如取獸之類專主扵皮所謂貫革之射又不特主皮必貫過扵革軍事尚猛也矢注扵革者必巧力俱全然後可得巧可能力有時乎難責故曰力不同科如此然後與地官鄕大夫五物主皮之義合雖不能主皮又若矢至侯不着還復者謂之捆復而不釋獲其義如此也余見今之習射者率以骨角為鏃家家皆蓄而不能防偸射禽無用之物也變無用作有用亦朝政之當留意也今鄕民習射成俗村村皆然若禁不得用無用之物使皆鏃則緩急亦必有頼矣顔氏家訓云弧矢先王所以觀徳擇賢亦濟身之急務也江南以為兵射冠冕儒生多不習此別有愽射弱弓長箭施扵凖的防禦寇難了無益今俗所尚盖博射耳
[난-001]九十弓 : 九十


學禮講 

朱子曰修身大法小學書備矣義理精微近思錄詳之此两書後世學者最初下手處也孔曾思孟四子書非不歴落而周程張諸賢又為之䟽鑿路脉故曰近思錄為四子之階梯也今之進士課試有小學家禮之講而無黜落有四子疑問而不及扵近思者何也家禮雖講而不過句讀四子雖問而惟事圈套卒無少補此立法不審因循每下末流之獘無恠其頹塌也如欲略捄此獘一時申飭不足以儆動必增添初試額數又㝎赴會試額數講而黜落者三分居一則魯莽者不敢售而人將留心誦讀矣然今之講科非不刻覈而專意音吐無所發揮故决科登仕而拙劣尤甚反有愧扵詞科浮華之徒其故何也講規輕則業之者多業均無以揀別扵是思所以重其䂓一莭重一莭以至扵兼誦七書儒生扵是思所以免乎黜落只課程音釋之外皆所未及此非諸生之滅裂即法驅而使然也捄獘莫若輕其講規講䂓輕業者多音釋不足以優扵人扵是思所以占取者必將旁搜意義兼能述作亦莭莭加密人人欲售經試述科合為一道矣今扵進士課講也但用貼括墨義不煩誦讀貼括者露其首而蔵其餘俾有記識墨義者略釋意義文字投進也一呼百餘人循其次無得混淆依殿試之䂓相去六尺各與之席離坐庭中又不得懷挾書冊只帶茟硯各頒講紙限一時間搆成三五行文字投呈試官従容考㝎合三分取二其不成頭緖取駭耳目者殿一舉然後方許赴會試其自知短拙者始不生意而塲圍不亂矣及會試又以近思錄為疑問則人知階梯見識亦煞有益矣


醫藥 

人之恒言曰人有大命疾恙雖攻命非可移此見人或貞疾不死必延過歲年又或無疾遽殞以為㝎限也故曰藥不能生人疾不能殺人藥果有裨則王公大人名醫在前良藥在傍若碾若罐執事走趨以供之疑若無疾不愈矣至扵遐陬僻鄕窶戶貧灶鍼焫不知飮食不時陳根在田炒煑無術者疑若有當穌不穌者然而畢竟或生或死壽夭齊䓁此任數之說所以售也余曾有所識名醫其言曰不特良藥不能生人亦且妄藥不能殺人何也多見庸醫謬方虚實錯診參附以攻熱硝黃以治寒然而未必皆死以是知命有大限也近有人従邉塞歸謂余曰採蔘人採必先瀹而後曝瀹必自飮無棄水然而不助熱不知京裡士大夫每云以誤進蔘損命者何故也余即曰苟命皆一㝎則聖人作易指人避趨之路何也又為之醫藥俾有濟活何㢤理無大小苟疾恙之可救何獨乏力扵死生乎疾病有輕重氣血亦有輕重藥餌亦有輕重各有分數之不同氣血十分克完則外感無隙可抵或不能十分止扵七分八分而疾之毒値其十分則便為十分所勝也又或病在七八分而和扁却下十分之治則其死可起也症在六七分而治不過二三分者終亦不生而死矣其謬方錯攻者或命重而攻輕則可免矣至扵信礵野葛鮮有遇毒不死則可以驗矣夫居海浦者不可以鹹味對症飫蒭豢者不可以臠肉滋補此非不靈彼固安常也設有多蔘之鄕視若菜羹一吃二吃亦將與茶飯䓁耳以此推之疾攻雖重命稟亦完者可以撑度日月內虚而疾暴者亦可以立殞如剚刅而未有不仆也或曰有酒色無莭寒暑不避而能壽考者有對食若敵畏風如箭而不逭扵短折者何也此亦命分外飬互為輕重而然也內有十分之命外傷不能加損不然者戰兢自持猶可以少延而不可以久存矣子曰寢處不時飮食不莭勞逸過度者疾共殺之寢處謂伐性之斧也聖人豈不知而云然㢤三者之中其殺人女色為尤甚老而鱞者未有不康寕以是知人之能滿稟命之限者盖寡矣


生財 
 
東邦西隣遼瀋北有靺鞨南通倭海中為方千里之域者二漢水以西為三朝鮮舊墟自箕凖浮海南投逐馬韓王自立有三韓之號南北不相通逮夫三國鼎峙戰爭不息民不聊生王氏之興綂三為一建開京于下流之肥沃然皮幣北走嚆矢數警未暇殷庶聖朝㝎都漢水之陽在百濟疆內梯航四通物無不輸庶幾綰其要轄然两西之賦多耗扵使价餘皆替輸錢布歸諸無用東南一隅太半入倭國之所頼惟西南之利而運漕無術臭載相續經費朒縮民無蓄積率多行市餬口朝不謀夕近京圡出尠而雜揺繁傅海則利魚塩緣山則賣薪炭材木人無恒産而多剽盜也大抵我邦山藪居十之七故瘠比諸饒不啻倍簁편001西南築海為圍두001田得穀雖多旱偏為灾潮溢則敗功也俗尚世閥一家簮紳九族舍其錢鎛奴婢有傳世之法故非文不武髙曾無官役使臧獲安坐取嬴苟其躬親稼穡則竊竊然耻之婚姻不通故逰食太半又况食祿之家祿不足代耕庶人在官無俸應役莫不用賄為生賄之所出出扵民力民既力屈矣且夫卿子恒為卿貴顯之室皆不従寒微出不識小人之艱難承富襲厚奢泰日增視效者㴞㴞奢則不足不足則貧貧則其勢不得已虐民故民䘮樂生不克盡力扵畦塍是以財不蔵扵私亦不蔵扵公為天下之貧國國貧而民益困此皆制民産者所冝知也京畿圡薄民聚地收最劣而輦輸京師故民最貧西南饒柿東北饒梨栗薪炭驪州利川之間種稲先熟得錢甚多仁川南陽之間厥圡赤埴雖無沃衍宜麥頼活開城為王氏舊都近接京師西通燕貨俗尚華盛猶有髙麗遺風聖作以後殷頑不服國亦棄以錮之士大夫遺裔廢文儒蔵逃商賈故民多技巧便利為國之最忠淸全羅二道是百濟之地金堤之碧骨堤剙扵新羅為國之大湖漑田無筭民食其利自湖以下稱湖南以右稱湖西今以鳥嶺以北諸邑合稱湖西鳥嶺以南慶尚道稱嶺南與湖西南謂之三南湖西南賦皆浮于海達于漢嶺南踰嶺入漢嶺北諸邑亦由漢至京三南之賦國之所需也忠淸道西濵海南控湖南北接京師富庶與两南䓁膏腴不及忠州居上㳺通嶺南商貨貢賦亦至此逓漕江民多棄業乗船士大夫聚居民弱受獘俗號纎嗇公州為監司所治山水明麗具山農野農力桑苧麻綿四時有事婦功夜少眠米船浮熊川逓乗海舶雇直夥而穀多滯貧灶有資靑山報恩之間峽深無異産業植棗實繁螬稀四方之賈集焉恩津居熊川下流商船簇聚民多積貨國中稱利窟之最林川韓山之間以苧布名大津之西謂之內浦以魚塩名海島則飬松有厲禁為戰艦也全羅道西南皆海東以大嶺為界人好方術善夸詐地多稲田務灌漑時至移秧農功煞歇民皆飯稲而賤菽麥南通濟州濟州饒藥物橘柚若堅材文木山多鹿盖海魚所化也取皮取茸皆價重飬馬畜為國牧淵藪歲貢許多齊民亦富畜私市遍扵國中又多畜牛人皆飫肉圡脉浮淺必驅牧踏實然後方稼盖牛黃馬鬉最為輕貨貴綿布飬犬衣其皮道內多竹田貢杠竹箭竹及竹扇守宰多造扇饋朝貴知舊厥費不貲民受其獘東俗必戴廣簷笠織竹為簷金隄最號良工濟州次之又業作梳篦今家家日用皆南産也俗尚行賈故近濟而馬價反踊全州為監司所治商賈益衆百貨走集薑蒜最饒今域中用薑皆全之流溢也俗獷悍行旅不得舍㝛全為甚風氣柔弱不耐寒餓則道內皆然惟其富穀粟故豪強易以殖財鮮服駿乗在在驕逸強侵弱衆暴寡徃徃官不能禁由是傭作客戶濫稱臧獲戴笠束帶冐為儒士不與扵㸃兵者三之二以其一克簿調賦偏酷細民失業是以家有三男一輒緇髠以避役大寺小刹遍于道中僧徒不識耒耜仰餬于閭閻害農尤甚其所業不過織屨造紙紙出扵楮楮以全州之萬馬洞為最而居物貨之一濵海之山飬松多鹿如濟州民得以為貨云慶尚道東南濵海西隔大嶺與湖南為隣洛江經其中始新羅居洛之東五伽倻居西後伽倻合扵新羅慶州又辰韓之墟也言語風習頗類中國尚禮義勤織業名賢軰出殆過扵京師然農少士多筋力稍屈人或多鄙嗇不耻爭訟錐刀無遺居官者少貪墨南與倭人互市國有公貿私有私易公貿此以米布彼以銅鑞私易此以人蔘絲綿彼以銀錠刀鏡若巧器奇物我邦西北亦多銀鑛盡輸扵燕貨易敗之物而不足又取諸倭銅亦國産徃徃山出棊布無冶鑄之術必仰資異域若以千金求之如洴澼絖寕有不得之理顧魯莽如此有蠶功而絲錦必轉取上國有銕鑪而鏡刀不及倭智為天下之賤工而已南草亦自倭来百餘年来遍于國中所損許多宜禁不禁者也慶州以其辰韓故墟故猶有方田遺址是必聖智之餘意惜其不能推行扵天下也婦人勤女㓛亦新羅會蘇之流風歟嶺下諸邑業種柿乾諸售價密陽以栗名然不能為貨安東亦一都會也其俗尤儉嗇多蓄積歲凶無流徙邑甚廣與諸郡犬牙其屬扵府者必華盛有別云蔚山長鬐之間産靑魚靑魚先見扵北道循江原東邉仲冬始産扵此漸南漸細魚商逺輸京師必及扵冬至之前可以貴售盖沿海皆有由西南海四月至海州而止水族之多未有若此也晉州古弁韓之墟富麗為最大㮣遵海饒薧鮮近陸繅綿績麻右道益盛號衣食之鄕文明則大遜左道君子擇以居之實東方之樂圡大小二白之間兵燹不入距西北塞最逺苟有外警士民必以為歸也江原道稱關東古獩貊之墟漢裂四郡為臨屯及置二府屬扵樂浪樂浪即平安道也至是同稱樂浪勾麗之興樂浪王屏居于此其地大嶺従北亘南北扼咸鏡要路東傅海依嶺置邑所謂嶺東九郡是也古悉直押督之類皆南沃沮之種也従平蔚之南直達慶尚道嶺之右謂之嶺西衆水西注小則容舠大可泛航會于漢入于海嶺東之海無潮盖倭地原従靺鞨黑龍江外一支迆東迆南接乎蝦夷蝦夷者倭之北境也倭地東西長日岐對馬與我圡對峙為海門中間作一大湖潮従東南来故礙阻不上也是以魚龍之所窟宅海錯之富莫此若鯨戱龍拏風濤恒作漕不能運漁人刳木為舟惟利漁採鮮薧𡖉醢馬載并運今京師之魚市異味多是嶺東委輸煑海不用耕晒牢盆直㪺收鐡釜得塩尤多但味苦不及西海又海藿為商貨所重數有鯨死漂泊取油無筭欝陵島直三陟府竹大如椽藿尤羙民以時徃取云嶺西羙松材猶不及嶺東今國中庀䘮莫非嶺東西浮筏流下者嶺東圡薄而不畏旱其俗多豪華逰宴嶺西無夷廣惟業火耕飯黍粟而無稲飬蜂密為貨伐林木輸材于京民亦多頼黃海道為西邉關阨距京師近東有峽産西擅海利塩戶能飄裾曳器用鍮錫孟夏之月靑魚塞海方數百里間人無不食海州延白安信之間最號富庶專用牛車民多運柴為命合墨有術為國中良工黃州鳳山之間以木綿名實細毳繁比南産為優而賈易售新溪谷山之間以醲梨名早熟易醲為朝貴之所珎賞文化以海松子名與江原之淮陽䓁俗尚武力扛重射逺他方皆不及也平安道猶有勾麗朝鮮遺風西通燕市服飾華羙樓觀巨麗歌舞雜遝平壤之富盛過扵京師暑月則蠅集匕箸殆不堪啖食地多銀鑛沿江之民採蔘代稼江界領廢四郡四郡産蔘尤多世稱江界蔘者此也奸民或以之犯憲越江覺察抵罪然利重不能禁也俗務蠶桑絲紬為貨無柒木必市扵南圡非無柒也畏官賦民不植也田無㝎簿官長任付扵胥徒禨灾無以察也朝廷視䓁外國任付監司惟正之貢不達此邦法之失也是以吏緣容奸官取其利故諺曰作宰要湏西出西出而不厚得者盖鮮矣故境多大盜疲氓失所山戶鶉居不㝎錢貨流布歛㪚取息蔀屋受其害咸鏡道謂之北關咸興北靑以北屢陥肅慎今悉為郡縣百年之間邉無警急黎民按堵樂業但守宰多用武臣武臣多不䘏廉隅專尚饋遺朝貴為發迹路徑貪饕縦歛民不聊生地産貂獺羚角栗두002皮人蔘筒布若諸海錯狼尾製茟名天下今書家所重北黃毛是也三甲之間水皆北注入鴨綠無稲無塩別為區域六鎭距京師二千餘里童丱躍馬婦女挽强冬乗雪馬手剌熊乕以時两國互市用牛畜銕器得厚利無魚膠楮紙有石利如刀木中箭材名西樹羅必古所稱楛矢石砮也然不及竹榦銕鏃耳地寒多畜犬衣皮其雛犬之裘亦京貴所重也男子日沐飬髮髮長剪為髢今婦女首髻皆北産云大抵邦域狹而木두003道交扵內不待輕貨故従古不便用錢國初用綜布楮貨今之行錢甫七十年而獘益甚便扵貪吏便扵侈俗便扵盜賊而不便扵農民多帶繈逰市耗費無筭人心日渝此可與知者論鄕邑墟市漸益方數十里間無日不張此皆逰手利也此不必禁抑依古亥市之例凡國中之市必令同日則其不急者自廢此亦紓民一策夫財非天降必産扵民力民富則國亦與有君子治民導使之去貧就富而已其導之也非口囑而手指不過不撓害不侮奪厭死而樂生向善而違惡渠自有智能不失山澤之利如導水入溝盈科達逺惟水自由也驅馬入牧趨水就草惟馬自由也今也阡陌盡入扵貴勢豪強占為己有民乃終歲勤動所取半而庸調雜賦悉扵此供費其自食己力者又不過四分居一其殘氓不得耕扵羨田者又致力無所是以余甞歷過四方寄㝛村舍審察四壁瓶無儲粟架闕懸褐男婦枕肱忍飢撑勞㴞㴞是也夫貿貿行乞人惜施惠則亦或蔵怒况以己力出者任付諸安坐不用心之徒而不思溝壑之拯命則其私詈暗詛果將如何㢤國之有官守為民設也問其職則民之父母也察其迹則仇讐也殫智竭力樹穀造器不敢自飬其父母妻子拱手盡饋其讐怨此何異畝熟而雀啄倉實而鼠吃乎哀㢤東方雖偏區物産亦足以自贍其用其要不外扵選廉白去貪饕也苟不賞刑以勸懲其道亦無由殺人者死古今通義殺之以法與刅梃無異一貪枉法殘死者幾命故齊威烹阿非過也冝也今世盖無此宜民之寒餓無告也是以余畧記四方物産不及于生財都歸諸良吏而止卽去其害馬之意云爾
[편-001]倍簁 : 倍蓰
[난-001]圍 : 園
[난-002]栗 : 鹿
[난-003]木 : 水


尙閥 

尙閥之獘未有甚扵今日也進人則曰祖有官不如父有官大夫之子不如卿之子也退人則曰近世無官也族黨有鄕任也母及祖母之先非顯閥也逺世有廢棄者也或躬親耒耜也貧甚行乞也西北及舊都人也至扵行義及材識不論也是以無起自草莱者也無非才而抑退者也所薦引結納莫非婚姻親黨也東邦自檀箕立國扵西邉三國分裂之後綂合扵王氏都扵開城聖朝㝎鼎漢陽是文明之化自西漸東也然而従舊都以西胡為而棄絶若此極耶余讀大東之詩三復興歎焉東都殷頑之所處也周公費心勞力艱難底㝎及人心大㝎天下不敢動聖王之道熄尚文之風熾扵是貴近而賤逺先親而後踈其所以爵位寵任不出扵岐周酆鎬之間而東都舊民鄙棄如草芥其不均如此故民俗愁怨憤疾發為歌詠亦如此所謂粲粲衣服百僚是試酆鎬之謂也杼柚其空葛屨霜東都之謂也其後平王為戎狄所逼遂遷于東都盖不得已也民情如此以身委之吾知周室之不復振冝矣我朝之開京近是彼勝國守莭之臣果何罪而錮其子孫歴三百年不觧乎自此以外亦檀箕故墟而視其人與靺鞨之地並比是又何也此皆尚閥之過也尚閥則不但才徳廢詘在位者莫不驕奢淫佚徒事羙好其飮食衣服生靈受獘所謂哀我憚人是也畢命云席寵惟舊怙侈㓕義服羙于人驕淫矜誇將由惡終雖收放心閑之惟艱此衰亾之兆而西都有之由是布列朝行莫非有文而無實如女不成章牛不服箱箕不揚斗不挹漿豈不反為大小東之所笑乎國家大失西北之心久矣為今之計莫若變其地為仕宦之鄕如北路之四陵濬殿西路之箕殿檀祠之類擇其圡人為叅奉秩滿遷陞為京官一如常例稍稍成士大夫之俗則豈少補㢤武臣亦開由邉堡入為京官之例則人心大悅而必得力扵緩急然其初除之時必用圡㫁方始有益


䘮車駕牛 

古者䘮車必人曳之今為杠擔之制衆人各心步趨不齊柩常搖蘯或狹路崎嶇易以顛躓不若駕牛之為完且安穩也或謂駕馬然馬者善病善躓逺道有妨乗車用馬不過為疾行柩行不湏尚疾何必馬㢤余親歷以試之知其果然也昔魏惠王之將葬雪深牛目難以行則駕牛亦古矣杠長十六尺選木取理密性堅無莭目無撓曲無鴻殺者度用周尺凖今布帛尺五分居二則四寸也八十分杠長以其七為圍則一尺四寸也比圍增一寸為杠間則一尺五寸也杠两端有小衡杠用銕釘貼㝎詩曰五楘梁輈輈長六尺六寸則一尺三寸而一楘矣杠長十六尺則當有十二楘矣易曰鞏用黃牛之革皆固物之義也老牛生皮尤羙析為條廣三寸許邪纒至末外其毛踈則無力密亦殺功四分杠長以其二為承柩笭牀亦有小橫杠承其笭以固之則笭長八尺八尺之外两端各留杠四尺也牛必有任載之鞍前後曲梁梁髙二尺五寸左右設橫杠五分梁髙以其一為上則出橫杠之上者五寸乃以長杠之衡加之两梁之間橫杠上扎縛使不脫亦使曲徑斜路逰動推移無榰礙也相牛不患健而患蹄傷湏取敦厚色黑可以致逺


曹彰 
 
唐人詩肯數鄴下黃鬚兒此指魏操之子任城王彰也其勇力萬古一人拾遺記云文帝鑄萬斤鍾力士百人不能動彰乃負而走樂浪獻虎文如錦斑以鐡為檻彰以尾繞臂弭耳無聲南越獻白象彰手頓其鼻象㐲不動又善左右射學撃劒百步中髭髮人徒知其神勇不知他有可取常學陰陽緯候之術誦六經洪範之書及死葬空中聞數百人泣聲盖甞收亂軍死者朽骨庀埋之精靈知感而然耳國史有任城王舊事三卷云


車漢日記 

我孝廟九年戊戌大國徵我兵助攻車漢賊車漢者羅禪也扵是以惠山僉使申瀏移拜北虞候領兵赴戰先時曰介介夫落愎介三國朝幣不至淸將問罪三國皆言小邦為車漢所侵掠捄難不贍寕有貮志大國若揚威勦㓕是大國有䘏小之恩小邦盡事大之誠扵是連歲發兵徃討皆為賊所敗甲午遺使徵兵我邦以北虞候邉岋為將領銃手百名旗皷大두001丁四十八名赴之遇賊扵厚通江賊多中丸死追至好通及骨地賊逺遁岋全師還至是選北邉九邑銃手二百名及標下旗皷手火丁六十名齎三月糧前去戊戌春三月一日也渡豆滿江十三日渡漁濟江十六日歷毛段江十九日達靈古塔中間樹林蔽天人迹未到麋鹿成羣魚不避人長或十餘尺以佃以漁饗士皆飽靈古城髙池深人民繁庶畜産遍野耕農之地在城外十里行至厚通江江濶十餘里又十餘日歴蒙古國四月十九日渡加里江至金泉江去萬里城六日程云歴愎介國其俗男女同服以鬚為別五月五日到曰介國此本淸之餘種與淸族類相錯十五日到宋加羅江江與黑龍江合此車漢徃来之衝車漢者以船為宅不耕不織攘奪為業非水戰不可制留待戰艦之至留八日戰艦至大者長五十丈小亦十三丈髙可三四丈內作三層用板為隔下蔵穀中蔵械具上可容五百人每艦領五小舠制作極精緻曰介軍獵得大魚長五丈以其半餉我軍皆飽淸元帥率曰介介夫落愎介及蒙古䓁兵六月五日觧纜十日到黑龍江江濶二十餘里深不可測色如柒魚族及江邉禽獸皆黑人言宋加羅従萬里城外来十日賊従黑龍下流至望見驚惶一字擺列半登于島水陸掎角淸元帥發卒再甞賊銃丸齊發死傷過半淸元帥用我國副將裵是熀策以鉅艦橫截堅鐡干為城使水陸不相及先殱島賊北軍亦多死傷復進攻水賊不利相持五日士氣益沮我將以火攻之策說之淸元帥利其貨物不聽至勢窮而後許之扵是令裵是熀劉應天被重甲乗流而下二人相謂曰賊船皆樺皮重覆多蔵火藥既發火箭不急避必不免扵虐炎賊見其孤行慮為疑兵不搏撃船稍近矢發着船一時延焼風雷交作聲震天地二人迴船走避慌忙相失行止十里許猶波飜舟蘯戰袍皆沾烟炎晦冥自分必死半日始風㝎浪息若東方之漸白數日始達大軍淸元帥延謂曰凶濤忽起吾以爾為死矣明日進船至賊所則盡為灰燼腥膻之臭不堪聞諸國咸稱曰此朝鮮之力也賊身長十尺目長而深赤髮鬖鬍如海毛垂肩此恐是契丹所征黃頭室韋也軍器則火炮長鎗也銃不用火線以㻴瑚石著在火門堅不動又扵龍頭上置金鐩龍頭落而金石相薄激成火㸃火起丸發舡制覆以木板或排椽加柞外皆樺皮厚覆多穿穴放丸也我兵死者八人傷者又若干七月十日奏捷發還舉銕碇十八不能勝有械囚俘賊一舉引上若取芥然其膂力如此九月二十七日還到靈古塔勑降賜朝鮮將爵龍骨大副骨大頒賞有差淸元帥引是熀至家見其三妻三人舉一臂垂一臂為禮進與合面享以盛饌意者一舉一垂指天地也心不同如面故面合則心合也十一月十八日離靈古塔十二月十五日到豆滿江明年大國付貢使賜陳亡者八人家銀各三十两傷者二十五人分五䓁賜銀有差申裵二人皆嶺南人
[난-001]大 : 火


紅衣草笠 

古者人主近習只有閹宦恭愍王時置子弟衛選年少羙貌者衣紅衣裼以黑昵侍使役此今世大殿別監之所剙始也別監之稱亦起扵麗末本官名凡有事差官監董始頗尊貴後漸用近習故因成僕隸之稱今之州郡鄕員尚有此稱而大夫士家蒼頭亦冐此為號也今宮闈別監必戴白草笠按辛禑十年云禑喜着白草笠奴隸之惡少者效之亦戴此笠前此無有可知又代言尹就掌成均試取勢家乳臭之童時稱粉紅榜以兒童好着粉紅衣故也然則草笠紅衣皆年少之服而因成舊俗至今不革然多費財當去者也今世少年加冠者亦必用草笠與壯長為別未知其可也


六曹郎兼任 

古不擇諫官凡百工無非當諫者也後世特置其位則不在其職皆有侵越之嫌而言路壅塞矣今世近侍弘文館主經筵輔導司憲府主法制綱紀司諫院主獻替箴規至論議時務則無其名此雖宰相之任宰相之所不及庶僚宜有掇拾敷陳在國體所不可闕也婁敬齊之戍卒賈山穎陰侯騎従亦能上書論國大計不聞猥越之誅而漢之得人尤盛此為可法今若別立一府亦似有獘宜使見在郎官兼管此號俾有盡職而不與三司相涉則蓄積者無出位之嫌而時政之利病可以盡得矣明制設六科給事中八十一人與十三道御使同掌封駁糾察䓁事今冝畧倣其制以六曹郎官例兼給事中之名八道都事例兼御史之名凡繋國計者無論文武門蔭有懷必達庶幾上下之情相通有裨扵尊主活民矣宣祖朝六曹郎官䟽論沈通源栗谷集可考


楊月湖  

理一分殊儒門之宗旨也楊月湖云論一則不徒理一而氣亦一論萬則不徒氣萬而理亦萬此又發揮程朱之餘意也氣雖淸濁粹駁之有別其淸虚一大之本則未甞不同也理雖天命本然之均齊至聖愚賢不肖若禽獸草木圡石則不同若謂歧貳先儒㝎論則不然也月湖每見羣言淆雜人莫適従則曰程朱云爾吾不知其他可謂言程朱之言行程朱之行服程朱之服者也


朝鮮方音 

揚䧺方言多稱朝鮮洌水之間洌即樂浪地今大同江也其言乃我國方音之舊今不復存然既稱朝鮮之言則朝鮮人冝知之少兒泣而不止曰咺黸瞳之子曰盰木細枝謂之策揄鋪曰葉輸두001揄鋪毳也速逞曰揺扇速逞疾也蔿譌曰湼湼두002化也鷄伏卵而未孚始化之時協曰斟斟汁也飮藥傅藥而毒謂之癆屝屨謂之䩕角麄?也鍑謂之錪或謂之鉼釜屬也?두003謂之?牀謂之樹披牛羊之五臟謂之膊煩懣謂之漢漫顛眴謂之䀼眩雀子及鷄雛皆謂之??音顧尸鳩謂之鶝䲹謂?鼅두004鼄謂之蝳蜍今俗呼鷄子以???者即鷄子之名如呼犬子以???音余?亦犬子之名乎其中䩕角蝳蜍之類可入詩料又按髙麗史獼猴桃謂之炟艾猫謂之髙伊梣樹杖謂之水靑木董越朝鮮賦父謂之阿必母謂額㜷宋孫穆鷄林類事雲曰屈林風曰孛纜雪曰嫰耳雨曰霏㣲雷曰天動虹曰陸橋雅曰打馬鬼犬曰家稀逰子曰浮浪人餘不盡錄
[난-001]輸 : 䄖
[난-002]湼湼 : ?? 
[난-003]? : 臿
[난-004]鼅 : 䵹


律賦 

我國之試士有經義疑問詩賦論策四六則表詔制四字則箴銘頌凡十二科將選為公卿而取以文詞已是末計又多判扵半日之功固不能盡其才此則置不論義與問諉以究悉經旨論策諉以觀其見識事務箴銘䓁則諉以警省四六諉以事大詩猶諉以三百篇之遺意今且置觚之不觚惟賦何所著落無用之尤甚而為文學之妨則亦莫甚焉表賦之盛而詞章亦索然矣四六之科雖廢文詞優長者豈有不能之理不然雖奏請而廢之可也大國必無不許之理且科塲命題有限其得者多是㝛搆則益可惡也古人亦就其中思之審矣自唐以来有律賦之體柳柳州白香山集所載皆應舉之作又如前朝忠烈王十三年掌試者出律賦非有朝令也今泮學試或以律詩何以異是必以八字命韻四平四仄次苐押韻八莭而成篇此温庭筠八叉是也如此則體近扵四六亦可以推之扵事大而又可以地步稍寬無齷齪之獘矣


科程 

髙麗專尚四六我朝扵短律稍長徃徃可觀而為科程所壓亦鮮有致力科程詩賦表箋實為文章之魔鬼心術之蟊賊惟浮誇誕妄者善詩險阻乖僻者善賦䛕佞卑諂者善表箋未齔而呻吟頭白未休知識局扵見聞伎俩習于圈套雖有豪傑之才無奈舉俗何也余每道自有至寃在生子生孫或質秀性靈可使敎導之善而却廢經卷徃學百無可用之臼窟文字豈不憤憫


朋友兄弟 
 
年長為兄年少為弟禮昬因之家稱兄弟朋友亦約為兄弟與親戚相况然而不論長少以兄弟為尊人自謙之稱則扵理為乖意者古人必不如此朱子扵象山幾扵倍多之年猶稱老兄即従俗而為之也余見小說家既結為徒黨則或稱賢弟此義便是矣


女弟稱兄妻 
 
爾雅新婦稱庶母曰小姑然李白棄婦詞回頭語小姑勿嫁如兄夫王建詩未諳姑食性先遣小姑甞皆指夫之姊妹也今當以此為正婦人謂兄妻亦稱嫂按楊汝士鎭東川白樂天卽其妹壻也時樂天以太子少傅分洛戯代內子賀兄嫂詩云劉綱與婦共昇仙弄玉随夫亦上天何似沙哥領兄嫂碧油幢引向東川沙哥汝士小字也此為可㨿


使星廚傳 
 
漢順帝陽嘉元年尚書令左䧺言俗漸彫敝巧偽滋萠謂聚歛整判為賢能以治己安民為劣弱視民如寇讐歛之如豺監司項背相望見非不舉觀政亭傳註長吏飾亭傳以夸使客此古今通獘也國法凡使星之過郡縣饌品不豐例皆啓罷其職故守宰惟以侈糜為能此物皆出扵民力轉成厲民之一端凶歲國有减膳之敎而郡縣之供需依舊由是闘飣成風虐吏藉名甚可惡也朝廷宜商量度數其器皿之大小饌羞之多寡随官位髙下各有㝎制俾使星無得濫責郡縣無得橫歛必將有多少裕民矣


學校不尚閥 

朝廷莫如爵鄕黨莫如齒輔世長民莫如徳三者悉舉民安而國治矣輔世長民湏有爵可施古者有徳必有爵是徳與爵無二道盖後世徳自徳爵自爵則悖矣鄕飮酒禮有爵者稍別而不復計其門族惟我邦尚閥之俗已成痼疾雖無爵必計其祖先官資之崇卑銖累校量不與寒門同列此專貴貴而闕尊賢民風安得不替乎京師太學士猶屈迹其間至扵鄕學付諸猥瑣之徒而搢紳子弟耻居焉門族扵是判為二道矣今之監試有生員進士之別雖無官之士亦冐稱生員故雖中生員科者嫌其同號混稱進士是两皆失實若自國家去生員試之名同稱進士如俗例然後為學校諸生之籍凡為士者必湏随叅學政然後方許錄其名而不擇門族皆稱生員惟行己玷汚者去之偃蹇不肯従事者去之設科赴舉憑考去取其名不在錄中而冐占者錮之以齒為序無得叅錯以之為鄕飮之禮以之為鄕舉之端必將有補扵世敎


荒政豫備 

人之所欲莫甚扵生故所惡亦莫甚扵死是以聖人之治天下使斯民得所欲而逺所惡天下如何不悅其死也凡有四有老死有病死有殺死有飢死老而死者所必不免病或虚弱與夫天行札瘥有人意不能與者至殺死則或猜嫉闘狼政法威虐兵戈創殘是也賢智御世闘狼可息威虐可禁惟兵戈之至不繋于我然固結民心繕修戎器有以待之也若飢死者其橫歛刼奪亦在乎抑貪墨息盜賊咸有其道惟水旱風霜年穀大侵公私貯竭將無所措其手足也古之論此亦不過曰㪚利也勸分也然亦皆倉卒難辦豈不曰豫則立不豫則廢耶凡天下跲困疚窮皆由扵到頭方覺也苟使豐歲而不聚如何能獘凶而得裕乎此無愈扵社倉朱子已有良驗可知也㪚利勸分皆不若未及窘急而圖之國家豫貸石斗息長而後還廩固無妨也使富戶出穀得愜其望願亦必樂為也賤隸則望淺不患無足其意欲者其士民則以資級導之今時僉樞同樞之啣凡雜進及年老者莫不囙緣銓官而得之活民之功比他為優何憚而不與乎如士大夫不願爵賞者一如官貸之例限年還報亦必有義激而屑為者矣朱子之法逐年收息十之一小歉蠲其息之半大歉盡蠲又有倉廒之費十四年還其本穀而得五倍有奇然後只收耗米三升更不收息圡居官士及人主之歛㪚時申官府差縣官一員監視出納四五十里間雖遇凶年人不缺食此必可行而無疑者也此與國蔵有別官員不得擅用胥吏不敢容奸閭里可以随便賑賙矣且取之扵樂歲之狼戾待救扵涸涔之殘命恢恢乎力有餘地矣今之荒政殆扵鑿井泉扵渴後求時夜扵見夘勞而不濟事耳其緩急條目在行之者潤澤


輕賦受瘼 

稅田不及什一者大貉小貉也此聖王之折衷也後世或有三二十稅一者抑恐徒取輕賦之名而畢竟有受瘼之地何也百官宗廟交隣禦敵將何所需待乎如我邦山多野少民食之地不過七分之一而稅又不滿什一之數百官俸祿不足以贍其家而至胥吏之徒無祿供役凡有事必攤徵列邑列邑憑依濫徵莭莭刀蹬民所以益困安在乎輕賦今什一而加賦則有田者有損而貧民不與焉輕賦而別有徵歛則貧者益困矣朝鮮自古稱人情之國人情者貨賄也苟使一㘦禁抑百官無以為家而胥徒飢死殆所謂?處衣縫虱不咬人則飢死咬必人覺覺則戮矣今若悉搜無隱則中外之官莫不帶當戮之辜矣
 

飛豹取獸 
 
古有擾龍未聞擾虎許魯齋飛豹行序云中統二年發兵合圍扵陽山之東逐飛豹取獸獲焉其詩曰飛鷹走犬漢人事以豹取獸何其䧺錦雲一縦飛塵起三軍耳後生秋風豹雖逸才不自惜雨血風毛摧大敵魯齋元人盖北方有此技術天下之智能何所不至


東人奏議 

識時務我東之所短也今古議論雖備圡風絶異時宜不同若非卽事審情如何曲中其疪髙麗史一書猶有可撿處聖朝三百有餘年文獻一皆蕩失後世何従而考其得失乎草野之士鮮或出位論列雖間有之亦不聞施措獎用者朝臣之草草指舉又皆磨泯不傳官司所蔵壬丙亂前勿論私室有貴顯子孫者外鮮有遺集或有之而數百年前版本亦皆殘失朱子奏狀請內省官詳㝎羣下奏議去取成錄以備乙覽不記其文大義如此此可為法愚謂及今擇通明重臣及郎僚數人主之悉出備局及諸司文字分門莭錄如唐順之右編之例既奏九重刋行流布以為永久補治之具不可已也


讀法 

周禮有月朔讀法此盖有為而然也大夫士非不知憲令之如此因循轉渝不思限莭故相與講讀有以規警之也朝廷每値法令弛廢輒云申飭此不過一時說話何曾一分有助益耶今冝條列當舉者為一卷每月百官會扵政府講說一遍外方則監營兵營論定守令會講如例守令則會儒生如例提耳醒心使意慮接續則其公肆不法者必有靦然發赬矣比今申飭空談豈不相懸乎聖人作法之意其周思如此


科頭 

古者男子髮髻以笄固之故去笄而髮㪚矣父母之䘮既去其吉笄吉纚則便成被髮晉大夫反首亦以䘮禮處之也或以西原蠻俗為證者誤矣中國而夷之其有是理乎後漢東夷傳馬韓魁頭露髻魁頭者科頭也謂以髮縈繞成科結也此則不笄而髻固故遭䘮者觧科被頭非本意也今鄕俗賤人背負為任如薪樵髙積者雖欲冠之不得巾非圡俗故因習以成風八九是露髻此是科頭而露髻也非露髻為科頭之稱


南行 

南行按麗史忠宣王世家云功臣子孫屬南班者改東班又云初入仕南班屬者年限勿論改東班南行之行恐是班行之行而俗音誤讀也世重科目文武為東西班而以北為上故蔭仕之類宜班乎其南也或者當時之制有班扵南而北面者耶不可考


七事 
 
今之守宰出牧必使先誦七事七事者農桑盛戶口增學校興軍政修賦役均詞訟簡奸猾息也旣莅任何甞以此為念監司殿最亦無一毫舉論及此朝廷視之尋常我朝之縦弛如此也七事者㨿麗史選舉志始見扵辛禑元年守令考績之法以田野闢戶口增賦役均詞訟簡盜賊息五事為殿最至辛昌元年趙浚言按廉黜陟大使以田野闢戶口增詞訟簡賦役均學校興巡察州郡以號令嚴器械精兵卒練屯田修海寇息巡臨方鎭而賞罰之是時倭寇方熾故又添軍政為州郡方鎭之別其實演前制之盜賊息軍為政五條而州郡則添學校興為五也今制合以為七以軍政修包五者變盜賊為奸猾謂之奸猾則盜賊豪强包之矣農桑盛則不特田野闢衣食俱足然後民聚故戶口次之既庶矣可敎故學校次之文治武備两不可闕故軍政次之外侮雖禦字育冝詳故賦役次之民旣樂業爭闘冝防故詞訟次之氓俗雖變閭里之強暴冝禁故奸猾次之此立法之意也


星湖先生僿說卷之九
 
 人事門

天堂地獄 

司馬公謂佛法未入中國死而復生者何無入地獄見十王者此說不足以觧愚民之惑夫當其死也魂氣飄蕩而神識不至全昧至扵復生則必有說其所之矣又必其所之有快樂苦椘之別矣特未有天堂地獄之稱趙簡子死七日而復生入天宫見上帝若使佛氏聞之必將謂升扵天堂矣馬公只合以理明之而已


徐子平 

談星命者有子平之書其屬亦夥有徐子平者名居易五代人甞與道者陳圖南䓁同隱華山宋有徐彦昇傳其學人遂以彦昇為子平其實非也空同外篇云徐昇字子平星命家宗其學未知何考余觀子平之術盖出扵唐李虗中韓退之作虗中碑云深扵五行之書以人之始生年月日所直日辰支干相生勝衰死旺相斟酌推人壽夭貴賤利不利輒先處其年時百不失一二然言年月而不及時則猶歸未精也凡天下之命同時亦不勝其多况同日乎故今子平之術主扵日干而以時為要尤善


伊川謝啓  

伊川謝韓公薦引啓云豈虞過聼猥被明揚文陛進登被徳音之温厚西淸入侍密宸扆之光輝考於近世以来可謂非常之遇荷恩為愧揣分則逾若何行為可以報稱惟殫素學勉副厚知此事頗可疑彼以天下之公誦登薦賢良於我何加焉先生起自草萊三辭然後受命何必私啓遜謝以為恩厚㢤與他日不請俸不陳乞恩例者不侔或者當時風俗之大同而姑従之耶後學之所可詳擇


殿試不黜 

殿試自張奭始或云武后時策問舉人于洛陽殿殿試自此始宋太祖薄陶穀之為人及穀之子登科復命殿試則宋之殿試亦有黜落矣其後有張元者以屢黜積忿降元昊大為中國之患扵是始歸咎扵殿試黜落嘉祐二年詔進士殿試者皆不黜落遂為後世無窮之獘今之士子合黜不黜者頼一叛賊得為終身之利可以知所愧矣或云宋時逺方寒士貧不能歸多至失所有赴河而死者仁宗聞之惻然自此殿試不黜落


宰執對策 

宋仁宗時御題命两府對策皆愕然未知所為宋鄭公徐奏曰陛下所問皆臣䓁夙夜謀謨之事臣䓁不職陛下責之可也若策試乃朝廷所以待草茅之臣臣備位執政不可下同諸生乞歸中書密院各具所見以對仁宗俛首面赤云極是可謂得宰相體近時朝紳或身帶文任而命作詩文則辭不能既不能操茟成章又不能㨿事䂓導耶何其魯莽


江伯兒割脅肉 

鄠人刲股朱子不以為是而其為趙彦逺碣著其令人李氏事姑如母甞刲股以愈疾退溪與諸門人論金濯纓鄠人對終屈意従之而其為申達廷銘著其血指血指與刲股䓁耳此雖過當而至其用心誠㘦則有可尚故云爾若曰正當道理則非知言也餘冬錄云江伯兒母病割脅肉不愈禱于神欲殺子而謝神母愈遂殺三歲子事聞明太祖怒其絶倫㓕理杖而配之禮部議曰愚昧之徒一時激發務為詭異以驚世駭俗希求㫌表䂓避徭役割胯不止至於殺子違道傷生莫此為甚自今遇此不在㫌表之例愚謂殺子天下之至忍忍而也敢何所不至又何不自殺而反殺子乎其有為而為之可知孔子謂曾子曰爾非天子之民乎殺天子之民其罪伊何伯兒之罪聖人已勘㫁矣其或割脇割肝遂至死亾則其父食子之肉雖或延命便是殺子而食之也其有生全之心耶殆於陶九成所謂想肉两脚羊也父雖飢羸將死子不可以刼盜而飼飬况拚命割肉乎昔陳蔵器本草拾遺載人肉療瘵論者歸咎其茟之扵書其慮後之意至深也余見尹月汀集有李提督帖詩自註云聞母訃割胯求詩作帖萬里聞死割胯何益求詩作帖急於人知殆東坡所謂怯者廬墓勇者割胯也耶其事尤可笑


洪純彦 

譯官洪純彦有功扵國系辨誣策光國勲封唐陵君世傳純彦前此赴京以厚賂售飬漢的得一羙倡飬漢的者畜倡售價之稱也問之則倡本良女父母死家貧無以葬自鬻至此實室女未事人者純彦聞而惻隱遂捐金以資之不與歡後女為尚書石星寵姬及辨誣之行純彦因此女有力至於壬辰之變天朝發兵再造石星主之亦此女有助云說郛有甲乙剰言云沈惟敬以落魄僑寓燕中寓傍有一閒屋使賣水擔子沈嘉旺居之嘉旺本樂淸趙常吉家蒼頭為倭掠去十八載還走燕依趙趙無所用故賣水自給惟敬時時従之談日本事無不了悉會石大司馬經略東事而石寵姬父袁某恒従惟敬惟敬與之說日本事若身至之者袁告石召與語悅之奏授逰撃將軍奉使日本而有封貢之說矣夫光國之勲以譯舌得叅必有其故而壬辰之援師因石星寵姬者恐亦非全誣矣或者袁某妻死無以葬乃賣其女資之耶通文館志云女是石侍郎継室失之矣且石非侍郎矣石既專意東事而袁遂進沈惟敬惟敬之於我實血忱也東来時帶嘉旺其赴順安也先使直入賊營諭行長約五十日勿相掠盖曾留倭相習故也世又傳純彦再赴京石之寵姬載金帛酬恩甚厚純彦曰若爾是利之也非吾初志皆不受女有手織綵錦百段皆繡文報恩段三字奉此哀訴純彦不忍全却遂帶而還今京城西部有報恩段洞此純彦所居故因名云荷潭手記云光海既立中朝以其非長故遣嚴一魁萬愛民䓁驗覈臨海君珒病否光海以銀參厚賂嚴萬自此賂門一開譯官縦㬰其間非賄不成矣當宗系辨誣累行不凖請朝議以為中朝之事非貨難成純彦曰外國事勢與中國不同若開此路其獘必至於國獘此事差遲數年何傷遂不果至扵壬丁請兵事甚鉅大未甞行賂自光海以来為國痼疾不可救藥矣人服純彦先見


朱子戯語 

詩曰善戲謔兮不為虐兮君子亦有時乎張而或弛也朱子荅劉智夫書云趙子直引孔子微服事見敎今乃懸鶉百結而不能自免亦可笑也又答祝汝玉書云四方朋逰皆有謝絶生徒之誨聞有毁鄕校以還僧坊之請事亦施行彼嵬然當坐豈亦不謝客而遭此耶可付一笑大前此荅潘子善書云此中近日改移新學復為僧坊塑像摧毁要膂㫁折令人痛心彼聖賢者遭此厄會况如吾軰何足道㢤斯文之禍至於此極無可如何嗟歎之甚仍為詼笑歡如也是謂長歌之哀甚於痛哭也


無學 
 
辛禑既流普濟及死為之贈諡禪覺立浮屠榮寵極備百官同辭上請如牧隱大儒為之記蹟俗之難變如是不知當時竄謫有何䓁大膽人能辦此舉至此則舉朝奔走奉法又何寂寥無一語耶普濟甞再入中國遍逰江淛學道扵指空指空者西天迦葉百八傳尊者也普濟之在燕也妙嚴尊者無學亦逰燕先謁指空見許又叅懶翁後俱還國遂傳其衣鉢麗末召不至卒有壬申之遇其相土建國鷄龍新都皆扈従卒㝎漢都俗姓朴氏三岐郡人名自迢無學其號也溪月軒其所居也今楊州檜巖寺有塔銘卞季良所撰其學傳授不草草非今之行脚吃粟두001之比也人之嗜染無足恠者
[난-001]粟 : 栗


指空 

指空者西天人其父名滿王摩竭提國母香志國公主八歲出家逰歴許多邦域至中國亦甞東至我國禮金剛山忠肅王十五年說戒扵延福亭禁民畜豚州人一日盡殺其豚云元泰定帝趣還燕辮髮白髯神氣黑瑩服食極其侈至正間死年百餘歲云


奴婢還賤 

我東奴婢之法始自箕子盜人財物者沒為其家奴婢箕子聖人其慮逺也至矣必不使世傳如今法不過使其身為之服役而羞媿之也後王太祖時従軍得俘者得以有之轉作世傳之䂓一為賤隸千萬世不能免焉虐使困苦天下古今之未始有也盖奴之名見扵傳記者自殷始箕子亦甞佯狂為奴也八條之敎可考者三即漢髙祖三章之法漢只云抵罪其沒為奴則盖箕子用殷制也殷制亦必不使之傳世而此法既立轉訛轉深以至扵殘虐不忍則作法之不可不慎如此髙麗太祖甞欲放俘為良而慮動功臣之意許令従便㝎宗五年始立賤者従母法其始必従父故也賤人多知母而不知父或怵於威勢或誘於利害變亂自出斁敗倫常獄訟以之繁興苟不可以已之則反不若従母之為愈也成宗六年㝎奴婢還賤法其贖為良人者年代漸逺則或輕侮本主故遂下敎㝎法雖已贖尚或罵詈本主及與本主親族相抗者還賤役使如是則其所以防閑奴婢者至矣本主之因緣生事以强制弱勒還為奴者何得以禁之其法亦酷毒矣苟有如此官府審以治之足矣何必還賤而後已耶其後賛成事安軸甞曰吾平生無可稱但四為士師凡民之被屈為奴者必理而良之盖有為而發也殆可謂仁人君子之心軸弟政堂文學輔兄弟俱擢元朝制科為一代名臣余至順興府訪至四賢井有碑云安碩三子軸輔輯同居舊址也軸與弟輔配食安文成公書院血食千載其食報宜爾


李姓 

或云李姓出於老子以其生於李樹下又云臯陶作理官後遂以為姓若然其謂李樹者為無㨿臯陶之說本諸管子其法法篇曰舜之有天下也禹為司空契為司徒臯陶為李后稷為田盖李與理古文通也此說雖未審其必然亦不知其必不然要置諸疑信之間而已或曰今之有姓莫非古昔貴崇之後則古之黎氓悉皆嗣絶矣可發一笑今考王圻續通考與鄭氏通志略不同今兩存之少昊支子娶髙陽氏女生大業大業娶少典氏女生陶為舜士師封于臯是為臯陶生子三人長伯翳伯翳能馴鳥獸知其話言事虞夏初采于嬴為嬴氏以功受皀斿玄玉妻以姚女而封于費是為大費生子三人大廉若不편001恩成恩成之裔以理為姓理徵事紂娶契和氏與子利真逃難伊侯之墟食李而得全遂改理為李氏利真生仲師家于苦生肜徳其曾孫碩宗事康王因以苦封焉五世孫乾舊唐書作敬字元杲為周上柱史娶洪氏娠十二年疈左而生聃曰玄祿是為伯陽生而皓首謂之老子聃生宗食采于段干段干後裔淵革隋興唐唐天寶二年追尊周上御大夫為先天太皇即聃之父或云聃六世祖碩宗聃曾孫曇生崇璣崇子孫居隴西璣子孫居趙郡崇五代孫仲翔生伯考伯考生尚尚生廣又徐氏邴氏安氏杜氏胡氏弘郭氏麻氏單于氏張氏阿布氏阿跌氏舍利氏董氏羅氏朱邪氏並以立㓛従唐為李氏又按綱目魏孝文時趙郡諸李人物尤多世世言髙華者以崔盧鄭王李五姓為首意者隴西之李至陵名敗不及趙郡及唐有天下始繁昌趙郡者即李牧李齊之族姓不知唐後盛衰何如耳惟我李貫驪州前朝李相國奎報即同貫也其言每以隴西為稱考其世距唐不逺必有所考信故備錄之
[편-001]不 : 木


聾者必喑 

或問生而瞽者無夢固也生而聾者必喑何也盖言者聲也生而聾初不知有聲故舌雖存將不知掉之為有聲也奚其言然則聾之比盲喑諸疾為天刑之酷矣余曾見一老人耳全塞人必書字而示意老人亦或以字代語殊不知人則有聼其事亦可笑


鄭監司 

鄭監司孝誠與夫人洪氏事母尹氏至孝著聞於世人謂尹氏一子而有二孝然其宰懷徳縣時計大夫人粮米日一升盖一升之外無所用也時申拙齋湜為方伯以事體不妥啓聞罷黜此後生之所當識


戰敗為功 

鄭判書世規丙子之亂為忠淸監司時南漢之圍方急募僧縋城出召勤王之師僧至公州營鄭聞變涕泣刻日起兵至城下陳陥將死幸而得免鄭公之意以為主辱臣死義當捨命非不知弱卒之不可嬰强寇其期死不死則幸而已矣上以為忠後官至吏曹判書徳位之盛當世無比戰敗而為㓛者千古一人而已其視觀望乍進乗機抄殺或得首級者豈直九牛毛㢤伊時有一朝官不能城守遁逃倖免後被拿訊難其辭有文士李某為之辭曰五步之內非用武之地尺劒之下無浪死之義云云果得釋鄭公以心為功朝士以辯脫禍


飢寒刃傷 

久飢而猝飽則必死如杜子羙之類是也此如凍甚而猝煖則不救必湏以漸不驟方可以萬全余曾聞於漂海入倭者不食十餘日矣倭人先以糜粥少啖之使之卧㣲叩手脚如誘眠小兒狀意其欲着睡也即闔眠食頃倭便警覺之又啖少許如前稍進稠粥以至于飯數日得蘇云彼島民熟扵水必多經驗而然矣李叅判延年奉使北關阻雪暴露經日而始達遽寢温室而歿又有武人刃傷膓出者以桑皮線縫合之得差此於史有之唐安金蔵是也然余曾見有試此而無效盖雖納膓扵服而膓入不深與膓並線如何得生曾聞扵人遇此者必物支肩臀使腰膂㣲屈然後稍稍収納膓必自入無並線之患此皆醫家所冝知


語黙 

凡言議两非近乎訕两是近乎䛕如不得是非之正與其䛕也寕訕然居亂邦應接事物樞機不密禍之招也故嘿之為貴也玉堂有鶴豹直諸員聚話或謂尾黑或謂翅黑不能决即問老吏吏對曰彼固是此亦不非問何居對曰鶴飛則翅黑立則尾黑聞者絶倒吏可謂善扵周容者也國初黃翼成喜性寬不拂人意或言三角山崩倒只荅云為太峻尖也俄又言不然則云為氣勢完堅也此未必信然而其為人要有近似也昔司馬徽居荊州以劉表不明度必有變思退縮自全每與語但言佳妻責徽無別徽曰如汝言亦復甚佳與玉堂老吏之對相近


金判前身 
 
近古有金姓宰相扵其生日欲造朝日尚早坐而假寐夢到某地有一老嫗設祭饗睡于牀下仍登座醉飽而返既覺歴歴可記餘醉未醒心恠之使人訪到其地審之則有閭家單居老嫗一子早夭故每以亾日設祭而哭之其亾日即宰相之生辰也宰相携以至家善畜之用報前生之恩云此類古亦有之如圓澤事甚多坡翁之明亦為所欺久矣假使三生之相因一如彼說既托異氣而為形寕復有收回戀舊徃食其饌之理余謂此皆魔鬼之所為人之所不知鬼必覺之知某之生與某之亾同日故攝魂而欺誑之使之浸惑焉魔者不善之鬼也如人中挾邪狂閙無端侵弄人徃徃如此世不能深究其理把作奇事看可笑又凡世間理外奇恠慌惚者皆㫁之以魔鬼把弄則無不得


壓沙烙刑 

國朝峻刑有壓沙火刑周紐之名壓沙者碎破磁器布地然後跪人扵其上以物壓而踏之火刑者炮銕烙之今上初年鞫罪囚問宰臣曰壓膝扵古有乎對曰臣不知剏在何世非聖世象刑扵是命去之後囚有烙刑不服者上知其無益又去之皆永為式聖徳事也夫人之獰猛非峻刑可慴苟其怯弱安知非誣耶烙刑起殷末我國則韓相明澮創設之本非可述者通考倭俗訊不承引者以木壓膝壓膝之名始此髙麗忠烈王六年鞫諫者沈諹關木索置瓦股間令人迭踏其上血迸流地即壓膝之刑也按朝野僉載武后時有揷棘卧體削竹籖指方梁壓脾碎瓦搘膝之刑忠烈亦有所受也周紐者治盜之刑建木两股間索絞上下而左右引索脚為之折近時有人創為交木周紐尤酷云


其人之役 

今世宫禁所需專責扵其人貢物其人者以米石付之京邑之人使之随物供具此比諸四方各以其物來貢者疑若民力亦殺覺休歇然宫闕供給不可使便易便易之久必將駸駸漸侈誰得以防之人主日用自有百司供職無闕又何用其人為㢤今之百司供職尚在而其人之名種種增添歲費米四萬有餘石則亦太糜矣先王之制宫內之事悉掌扵冢宰大臣凡酒漿醢醯皮裘絲枲之屬莫不管以治之所以宫府一體而治理有程自其人之役出而外內嶄然不相干其害不已大乎假曰不可廢亦冝使外朝掌之方是少弊耳此法起自新羅勝國之時選鄕吏子弟為質於京備其鄕顧問之事謂之其人滿十年許同正職自忠肅王以後計日徵直不勝其獘辛昌時趙浚上䟽云其人法久弊生分隸各處役之如奴隸不堪其苦至有逃亾者主司督京邸主人日徵贖布人一匹稱貸而不能償直趨州縣倍數督徵云云恭讓王二年中郎將房士良上時務十一事其九曰罷其人之役至我朝役殊而名存任者亦受厚利而蠧國莫甚焉夫民貧則病國貧則亾財生有限尾閭無藝未知末梢之將如何也按新羅文武王時王弟車得公至武珍州國之制每以外州吏一人上守京中今之其人也云云當考


子胥廟 
 
程子謂狄仁傑存子胥廟亦無謂按祭法云法施扵民則祀之以死勤事則祀之以勞㝎國則祀之能禦大菑則祀之能捍大患則祀之雖鯀冥之類以死勤事故祀典有之若子胥者不在數者之內徒以壯烈之故為民尊奉畢竟為淫祀之歸程子之說儘當且子胥雖有强國捍敵之勞扵吳則忠而扵椘則逆於闔閭則忠而扵王僚則逆扵夫差則寃而扵天理則悖宜其不可逭也狄公失身扵武朝宜其不以子胥為過


生三進六 

近世司馬試其髙䓁人則不以詩文之優劣考官先閱封弥擇其閥閱時譽者為首又必取㣲賤者為生員苐三進士苐六而望族皆羞避焉科苐容手何代無之亘古今亦不聞有似此者不知此弊起自何代而諺傳前古居生三進六者多不吉故如此云爾余甞撰尹判書暾行狀尹登萬暦己卯司馬當時以生三進六為極選云此與近世不同而其任意低昻則已有之矣髙麗忠烈王十四年宰相蔡仁規子禑中苐居同進事頭舊制乙科三人丙科七人同進士二十三人世以同進士頭宦不達人皆惡之指為同頭王嫌之乃加丙科八人然則古亦有此俗耳


五衛 

五衛之制已廢而名尚在其始分京都為五部中及東西南北也分域內為五衛中及左右前後也中部主義興衛東部主龍驤衛西部主虎賁衛北部主忠武衛南部主忠佐衛五衛之中亦各有五部中衛則甲士補充隊屬焉開城楊州廣州水原長湍屬中江陵原州淮陽屬左公州洪州屬右忠州淸州屬前黃州海州屬後也左衛則別侍衛隊卒屬焉大丘屬中慶州屬左晉州屬右金海屬前尚州屬後也右衛則族親衛親軍衛彭排屬焉安州屬中義州龜城朔州屬左成川屬右寕邉江界碧潼屬前平壤屬後也前衛則忠義衛忠賛衛破敵衛屬焉全州屬中順天屬左羅州屬右長興濟州屬前南原屬後也後衛則忠順衛正兵壯勇衛屬焉北靑屬中甲山屬左穩城慶源慶興屬右鏡城富寕會寕鍾城屬前永興安邉屬後也彼諸州各為鎭管領其屬邑五衛之外以衛稱者亦多其族親衛者宗姓袒免異姓緦以上王后緦以上世子嬪期親也忠義衛者功臣子孫也忠順衛者異姓緦外六寸以上王后緦外五寸以上親及東班六品西班四品以上曾經實職顯官文武出身生員進士有䕃子孫弟姪也忠賛衛者原従㓛臣及子孫也其中別侍衛彭排破敵衛壯勇衛不知何指也大抵用兵多多益善只是分數分明也卑綂扵尊逺綂扵近中權制命方隅鉤連便成風后握機之勢然有事之時中衛守內四衛捍外也既分八道道各有帥而江原忠淸黃海三道逺或至三四百里之外且西南關阨比內守尤急並屬中衛已是失策京城四部逺綂四衛勢有所不及既有中部制命於外又何必若此之繁複為㢤唐之府兵千古長策寓兵扵農古之制也然緩急或有所妨故漢之南北軍唐之長従兵已立飬兵之法輦轂親軍亦不可忽也宜別立禁旅與近京圡兵專守都城其餘四衛制閫居外至或嗃矢內向巡校受鋒於是各以其兵勤王顧何待莭度稟命耶此制者必湏號召至京團成陣圖呼吸轉動氣脉流通如八陣六花之勢然後方可得力今人皆言五衛當復抑或未然且五衛之外名目太繁綱條易紊越之君子軍雖若有理管仲士鄕不可不念今並驅宗姓士族混歸鈐鎋却是緩扵文而急扵武也亦湏別有處置也餘詳在藿憂錄


長者言 

孔子曰躬自厚而薄責扵人此聖賢事業在己則有克己之勇在人則有包荒之仁也范忠宣則曰以責人之心責己以恕己之心恕人不患不到聖賢地位此已經朱子勘破以責人之心責己則可矣若恕己既昏而以此處人容其偸惰豈能到聖賢地位夫責人明而恕己昏者固凡人之常情其或一種人㘦㘦扵儉約衣必薄食必菲居必陋處必苦能忍其所不可忍而復以此待人人將不堪此於陵之類其弊亦不細矣余讀陳継儒長者言云淸苦是佳事雖然天下豈有薄扵自待而能厚扵待人者乎此刺骨之談也自好者宜鐫心而克念


馬通薪 

國家昇平屈指四五十年間奢儉判別余幼少時每見人家團築馬通焫之房堗取其微温聞長老言云前此人多寢㕔堂惟老病者居室屋矣今則四山濯洗而京師炊桂雖僕隸之賤無不就煖屋亦不見有焫通為薪者山木寕不竭乎黃山谷云張仲謀為我作寒計恵送麒麟院馬通薪三百因以寳香二十餅報之馬通為薪古亦有之


出處之義 

張旅軒先生除報恩縣監門人問出處之義曰學而優則仕有禮意則仕家貧親老則仕不仕有二耻欲潔其身亂大倫一耻也欲假其名索其價二耻也論出處之義者莫備扵此宜表著之


先㨿北山 

先㨿北山者勝即許歴特㨿當時利勢形便而為言北山奚必使人勝耶如我朝甲子之亂鄭忠信引此語軍於鞍峴之峰頭即勢不敵而姑為此以鎭人心其賊来仰攻則幸矣又如所謂胡無百年之運者亦是明祖詭言如拓跋氏歴年殆過數則百已不驗矣


倭僧玄方 

仁祖己巳夏日本僧玄方請詣京師朝廷許之玄方乗轎而行至則設迎慰宴于兵曹玄方曰朝鮮為山戎所侵義不可不援因欲通貢于天朝又云舊時送人日本敎以文敎以樂樂則稱以髙麗樂至今用之扵天皇宫音律變訛朝鮮與上國為父子之國佛法亦必盛傳欲得傳授禮官開諭不従曰今朝專尚儒術棄廢禪道玄方又云向見松雲禪師真大師也禮官荅松雲已死無継者玄方發怒不受餞宴而歸愚按佛學之請理宜不許如禮樂之敎因其歸向勸導之可矣奈何不従但恐此亦無可敎之師而然耳既甚愧恧松雲無継之荅亦極無識且日本地廣圡饒兵利卒勁非我邦之比自壬辰之後彼亦懲艾迄百五十年邉徼無警然亦安保来者之卒無事乎彼國今古不被外侵地勢有然者也然諸州分争則有之久則必將綂合合則文風起而武備衰其民㘦㘦慕華多刋書籍稍傳詩文尚不免村秀才酸醋氣味我若乗此會風動之有術其將不日革變家戶詞華以至於文藝取士則方且椘椘自華而無暇扵外窺豈非两國之利耶其機在信使徃来選一時才學之士多與之唱酬講說俾增榮願而已矣夫交際信命先王之懿典今彼使止於境上我又待其請然後發使大欠誠信宜更與約條三年一使我徃彼来各達都中刪其繁費禁其慢譎則情相通也義相比也悠逺之圖莫過扵此如玄方請詣京師時議許之則不為無例但髠頭衲子乗轎抗禮豈非可耻耶亦恨當時不能以此辭之也


西厓斥僧道 

柳西厓行狀云己巳以書狀赴京師將入班大學生數百人来聚觀公問本朝名儒以何人為宗相顧良久曰王陽明陳白沙為宗公曰白沙見道未精陽明禪學之換面者不如薛文淸之一出於正也有新安人吳京者喜而前曰近来學術訛舛士失趨向公能發正論以斥之吾道之幸也序班引僧道二流序於前列公謂諸生曰諸君冠章甫顧反居彼後乎諸生曰彼有官故也公招序班謂曰吾軰以冠裳之人不可立扵道釋之後序班言扵鴻臚却二流置後廷中動色退溪荅西厓書曰京師四方之極聲明所萃士習學術汚舛如彼不知是天然耶抑人實為之以今云云揆前日尹子固問荅及魏時亮諸說陸禪懷襄扵天下乃如是令人浩歎不已然入燕者數多能遇此䓁人作此䓁話頭者亦無幾公能發此正論略㸃檢其迷不易得也苐吳京欲相送與之相違是果為恨耳吳京字仲周有送西厓二律又西厓朝天錄序云吳作序詩送余後連寄書相問其別時於扇面畫作两人相別之狀以八分題作關山別意四字然則退溪所謂相違之語或傳聞之誤耳鄭愚㐲朝天記事云前演禮一日令譯官語序班髙詡曰聞舊例僧流道士班居吾軰之前信否果爾則吾軰雖外藩陪臣乃是衣冠之人班乎異敎之後實所耻之詡曰自國初来如是排班莫之或易翌日暁詣朝天宫班未㝎望見僧道各具其服立於東班之後又招髙詡指而謂曰吾軰不忍以衣冠之身立於彼軰之後爾可言于鴻臚改㝎班次詡曰此在禮部專掌鴻臚寺管不得且彼亦有官大明會典亦令如此排班矣及鳴鞭整班之際適然進立於東班正九品之東書狀與従九品作行而鴻臚掌班之官亦不呵禁顧視僧道乃與譯官䓁同行矣再演及賀日皆依此随班後考大明集禮則進貢藩使立在文官班位之東盖髙皇帝制禮本不以衣冠之人辱之於僧道之後而前此使臣未見此書只依序班䓁襲謬之言未免失伍耳愚㐲即西厓門人其前後所處度越如此學識徳業可謂有由来矣


王陽明 

退溪云陽明學術頗忒其心强狼自用其辯張皇震耀使人眩惑而䘮其所守賊仁義亂天下未必非此人也欲排窮理之學則斥朱說於洪水猛獸之災欲除繁文之獘則以始皇焚書為得孔子刪述之意其言若是而自謂非狂惑䘮心之人吾不信也陽明既斥朱子以洪水猛獸皇明之世既不能不祀朱子又必並享陽明扵一宫可乎退溪之論又如此東人既不能不祀退溪陽明之不可並享亦明矣初陽明従祀議起北方皆従不可祀之論南方皆主可祀之論南方之人多而盛其言遂行非公共之論也西厓集有云魯認者壬辰被虜入日本遇浙江人遂自日本逃至福建邐迆入武夷山苐五曲有朱子書院院長每日率諸生講學行禮學規甚嚴晨起撃鍾諸生分庭相揖歌關雎三章登堂聽講日晩乃罷夕又相揖歌鹿鳴日以為常令認同叅講席幾數月臨別各為歌詩以贈之且曰聞朝鮮以為中原尚陸子實不然陸學間有此則專崇晦庵之學湏以所見歸語朝鮮後認還國傳此事以此數條推之陸王之學中國亦不甚盛其所尊尚者即間有之耳何足為懷襄天下之慮耶向者吳京問荅特一時偶然也明朝既有従祀之典則居學者似此酬荅理或有之未必為天下之大是非也余考弇州集王錫爵學士議陽明従祀云夫夫覇儒也外似儒而心事禪其女曇陽大師沮之學士為削草云


靜庵聽松 

退溪荅奇明彦書云靜庵非不知為難知難而誤有所恃亦非獨誤恃之故良由求退無路而致之歴長使英䧺淚滿巾두001不獨死諸葛一人也是乃諸賢臨危不戒直前太銳之故又荅朴和叔書曰博者一手誤着全局致敗近世士林之禍率因虚着而作己卯領袖人士學未成而暴得大名遽以經濟自任已是虚着取敗之道詳此數條退溪之扵靜庵猶有所憾以此當時聞者多以為不快及撰成聽松墓銘有見幾明哲之語此其獎詡也大矣然牛栗諸公為之不滿扵此語故退溪荅成溪牛두002書云示喩見幾明哲䓁語公及叔獻力加分䟽意以要避禍為非正法郭林宗為不足法耶如己卯間事妄謂如先公所處乃正也又荅金而精書曰成君書又力言其先志本無明哲保身之意其不仕也只為多病不出也愚意自古髙隱之士若只因病不出則世之髙隱之士豈鮮得而可貴乎盖明哲保身與直前太銳相反退溪於聽松無貶辭則扵靜庵可知也退溪又甞見晦齋與㤀機堂書云李優於趙其意謂雖有真積之功在大賢論則不害為一間之未達也古人云比方聖賢如論量父兄年甲髙下此言在後學冝謹守然古賢所造如行程逺近雖千里之逺未有不辨涯際而能趲趂得者也姑識所見以待吾學之進而更考
[난-001]巾 : 襟
[난-002]成溪牛 : 成牛溪


小食㸃心 

昭明太子傳京師穀貴改常饌為小食唐鄭傪為江淮留後夫人曰爾且㸃心後世以早晨小食為㸃心家禮居家雜儀婦具晨羞俗謂㸃心是也我國則以午饌為㸃心此亦見士䘮禮䟽然不以此為㸃心或日中亦大食故云爾㸃心者小食之名午饌而小食則謂之㸃心亦可當午大食猶稱㸃心則觚不觚㢤


雀鼠耗 

漢隱帝時王章聚歛刻急舊制田稅每斛更輸二升謂之雀鼠耗章始令更輸二斗謂之省耗百姓愁怨至周太祖罷斗餘稱耗者世宗顯徳二年每斛給耗一斗盖漕運不給斗耗綱吏多以欠抵死故也我國糶糴每添十之一謂之耗亦託雀鼠而云爾然所添者却為官府之用至雀鼠所損則頒以小斗使民賠其朒秋又歛其耗之耗則是民重輸其耗也苟欲加歛亦豈無說而必以雀鼠辱己乎此不可聞扵天下後世者也此不過常情因循不覺也余謂朝廷推原其本使公私文字必稱雀鼠耗而其省文但稱耗者有罰則耳聞目見必有惕惕然知耻者矣既耻則亦或有上奏易轍矣歴雀鼠倉中食穀䖝見爾雅註


誤呑鈆鐡 

人有誤呑鈆丸醫云急乗快馬馳突不休果見丸従穢下盖鈆丸在膓胃中磨札旁穿故久不下則人死也又有稚子誤呑線胡僧敎啖以餳糖半斤和餳下此類皆可識也


姨為継室 

事文類聚云歐陽永叔先娶薛簡肅女後再娶其妹故有大姨夫為小姨夫新郎君是舊郎君之句然按歐公所撰簡肅碑女五人長適張奇次適喬易従早亾次適王拱辰早亾次適歐陽脩次又適王氏其苐五分明更適王拱辰也意者因此錯傳為歐陽也如劉曄先娶趙晃長女又娶九姨徃徃如此類不無其人春秋昭公二年晉少姜卒齊晏嬰請継室扵晉遂成昏不獨此也程太中自撰墓誌云孫女八人長適宣義郎李偲其苐五為李偲継室又按歐公撰劉敞碑云先娶侍御史倫呈女後又娶其女皆可考也


庸醫殺人 

聖人為之醫藥以濟其夭死醫之扵生民大矣故古人有願為醫師者今之業醫不以濟夭為心專窺為利必先試以參附大熱之劑不效則更投之以硝黃極寒之物彼其人生則矜為己能死亦不以為罪謂大命無可奈何以此枉害人命藥餌之生人少而殺人多也昔程伊川先生上謝帥書云㐲覩律文諸醫為人合藥誤不如本方殺人者徒二年半故不如本方殺傷人者以故殺傷論雖不傷人杖六十古人造律之意非特矜死者之無辜亦以警懼庸醫使不敢輕妄致害人命也世之人雖其父母本非死疾為醫所殺隱忍而不辨者多矣愚惑不思之甚也姪子某為令醴泉有病隂證傷寒而邑之醫者乃大下之又與洗心㪚遂至寃死其家有狀投訴云云夫藥不可不用而又不可輕用也將何適従余觀卧病者有時乎大熱似寒大寒似熱醫者或以為虚熱而投之以參附或以為隱熱而試之以硝黃而便得奇效使其不爾豈不危死乎又安知似寒之非真寒似熱之非真熱若果真也則亦未有不危死者也自古醫者審症為難神指妙按何可以責之庸俗㢤其得效者偶中耳嗚呼與其庶幾於偶中寕不用為愈


關王廟 

京都東南門外皆有關王廟柳西厓集載其本末許筠承命撰顯靈碑云東征將士皆言平壤之捷島山之戰三路驅倭之役皆著其異天子以四千金付撫臣萬世徳立祠於朝鮮既成請額扵朝奉聖旨以勑建顯靈昭徳王關公之廟榜之又云髙皇帝鄱陽之役御舟膠淺王能現其神回風而焚賊艦云云然則皇明之崇奉自鄱陽始而凡軍行所在祀之也祝允明關公廟記云公既沒蜀人祀之後遍于天下至宋時追封為武安王廟號義勇而道家者流乃復奉之為神將崇之為真君夫以羽為義勇則可又何關於淸凈無為之道家而崇信至此意者修鍊之術必湏驅除鬼魅故然也宋之追封㐲魔即其事也至錢謙益牧齋集有關聖帝君畫像賛謂之聖謂之帝則尤覺僣矣祝允明謂當曰漢前將軍廟斯為得之王世貞云隋開皇中役神鬼七日建泉寺宋政和中驅風雨剪蚩尤復河中塩政此信之之過荒恠弥甚何足與議㢤惟朱宗元之說最得其實宋之㐲魔即以魔驅魔也魔性本欲奉己然顯其本相人豈事之故假古士名目現為神異使人仰望非真有關羽之神如此也此千古獨見也向聞有鬼祟者两鬼迭見一欲殺之一輒救止其實两皆作孽救非其真也羽之驅魔何以異是人既信服精神交感種種現恠莫非羽像怳惚神姦誰得以別之所謂宋時故事政和中宫中有祟有一道士揖上曰臣奉帝命来治此祟即召一金甲丈夫捉祟啗盡上問丈夫何人曰此崇寕真君關羽也問張飛何在曰今生扵相州岳家云云故武穆以飛為名云凡我國有廟又四處康津天將都督陳璘所建後別立一祠於其旁陳璘主壁李舜臣配南原則以天將李新芳蔣表毛承先配安東則天將薛虎臣所建有石像星州則天將毛國器所建


幻術 

幻術役鬼也六壬遁甲其來久矣鬼或白日露形變態百出呪符有術可以虚中見有也然人與鬼接鬼性喜殺故氣魄衰歇反為鬼所害如費長房是也然既可呼而至則又必有驅而逺之者也漢西域傳烏弋山離國有善眩之語顔註眩讀與幻同即今呑刀吐火植瓜種樹屠人截馬之術然則其本自西國來而至漢末始盛扵中國者也 


閨壼之戒 

東俗婦女常處閨壼出入乗轎此羙風也或國有行幸若外使之至必奔走扵道旁閭舍聚觀威儀昔有一宰相㤀其名一日其女將随衆徃觀宰相曰且住聽吾言昔有胡僧於街上立木謂惟貞烈可拔於是羣至試之皆不動最後一女來言吾可以拔矣木又乍動不倒女乃仰天號慟備訴平生苦莭謂天不知心僧云爾更試思之或甞有慊於心者在耶女曰一日窺戶見道過羙丈夫心內嘿道其風儀惟此一事而已僧曰然是也儞更試之始應手倒宰相之女不果行此可為閨中一戒也近時北使之至有一婦女扵樓上褰箔露面通望使指示曰聞朝鮮多羙色信矣遂為士大夫間譏笑古語云婦人有三上三中三下墻上馬上樓上旅中醉中日中月下燭下簾下皆易以為羙彼在樓上簾下所以云爾也近又有一覡貌類婦人女服賣術出入卿相家與婦女寢處事覺訊刑悉服獄官秘不洩云此類人家冝存警不㤀


二王撥鐙法 
 
王泳雜錄云江南李主及二徐傳二王撥鐙茟法中朝士人吳遵路尹希古悉得之其法有五字曰擫厭편001抵鉤揭吳又云更有二字曰蹲送按擫一指按也謂大指先按也次以長指厭편002之次以無名指抵之次以食指鉤之次以小指揭之盖大指與無名指在內食指與長指在外犬牙相撑而小指則與無名指相湏而已蹲送者蹲鋒送迎之謂也王世貞十七帖跋有鉤拓擫捺字捺入聲手重按也
[편-001]厭 : 壓
[편-002]厭 : 壓


以甫為字 

王介甫柄用天下慕效必以甫為字如呂吉甫之徒是也時人譏之曰表徳皆連甫花書盡帶圈王又花押作圈故也古者以甫名字者惟尹吉甫仲山甫王夷甫外絶無聞焉介甫倡之而南渡以後則不復為譏也王始字介卿見語類其易以甫即秉政之後乎此猶可也唐令狐綯入相諸胡氏多變為令狐時譏之曰自従上相登庸後天下諸胡盡帶鈴俗之奔競何代不然近者某地某姓人忽變其貫籍稱其與當世大姓者同祖因濫錄先世職銜求與通譜徃徃有不察受欺此類甚多可歎


四耐翁 

従祖斗峰公過松京詩序余過松京者非一再必先訪四耐翁翁亦聞京官之至必先問吾行丁未秋余以關西繡衣過此未及坐先問其安否則已作故矣感古賦一絶云下馬先尋四耐翁仙逰冥漠已陳蹤松都自此無顔色獨對天磨苐一峰按松都志庶人安慶昌天性至孝而好善非其義也一介不取聞善人之名不逺千里而徃従之窮居無告者力救之自號四耐謂耐飢耐困耐寒耐暑也名山大川無處不徃出入晦退牛栗及南冥蘇齋之門蘇齋贈詩云我迹猶欺暗君心似識㣲持難長黽勉随順肯因依又云芝嶺蘇齋老松都處士安相逢動悲喜信宿辨忙閒其為人可知既云逰晦齋之門則此乙巳以前事也自乙巳至丁未為六十餘年則翁之年必將八九十歲矣竹泉閑話翁之耐性得之華蔵老僧云


百金 
 
按唐武徳四年鑄開元通寶徑八分重二銖四累積十錢重一两我東今行常平通寶錢較諸開元錢倍之又有餘則恰為五銖錢也漢文時鑄四銖錢自武帝以後雜行三銖五銖盖不甚相逺漢以金一斤為一金㨿食貨志黃金一斤直萬錢又何休註公羊百金之魚亦謂一金萬錢緗素雜記引一金萬錢以證晉王導所市綀布之價則自周漢至晉莫不皆然也漢文以百金為十家之産則中人一家之産不過十金其價不過直錢十萬較我東時行之錢不過為四五萬而已以此謂之中人則非貧士家計也古人用此為産能為不貧之戶用儉故也今之寒士只用五萬錢求田問舍將不免凍餒何也亦身不勤力裘餁過分也試以大漢天子比諸偏邦氓戶相去不啻什佰文帝而尚惜百金之費况其最卑賤者乎今人或無用而浪費以致自窘者惑矣


曇陽周子良 

王鳳洲作曇陽大師傳千奇萬恠疑若虚蕩無有特寓意而為之者然王集又有與書稱弟子極其尊敬要是真有此事而㩀實記迹此千古異事也陶隱居為弟子周子良作傳其許多荒恠殆與曇傳敵匹今詳在冥通記縷縷數萬言烏呼豈真有是㢤抑山魅木妖眩幻作弄人受其欺而然耶韓退之謝自然一詩意甚正可法以凝心感魑魅惚두001難具言一句約之亦可謂知要陶王諸子當輸一籌耳唐劉商有謝自然返舊居詩云仙侣招邀自有期九天升降五雲随不知辭罷虚皇日更向人間住幾時然則是不過道士魔鬼所惑染而昌黎亦為所欺耳安知子良曇師必非此類也耶
[난-001]惚 : 慌


胎息 

人之所不可廢者有三不飮食則死便不下則死呼吸不通則死然作意忍之雖不可以全却亦能少減其分數故初飢腹枵若不可堪久久忍熟則還覺心平如是漸刪積久成習可以不死矣便液之將下亦初間裡急難堪稍稍忍之促可使遲遲可使久久而成習則安矣胎息之法盖如兒在胎中呼吸以臍而聚氣下腹因臍出入也余甞依其法驗之舒心蔵氣久久㣲通習之又習漸可以彌久要是積誠可就者以此推之天下無不可忍者只患人躁輕敗事耳何以驗其然也孤庵老僧能絶粒不嚥林川有行脚僧平生只喫乾飯未甞飮一呷水筋骨益剛亦習使然也濵海漁戶能泅水取鰒閉其呼吸移時乃出彼尚如此苟飬之得其道胎息踵息亦必有其理矣


鮮于浹 

鮮于浹先生者箕子之後崇仁殿監寔之子也始居泰川後移平壤年十二讀書于箕子殿齋室夢箕子贈詩俾遺方伯有尺墳殘城外孤祠對寒牖之句李月沙見而驚歎以為神語既冠講學于鄕先生金台佐一日讀登泰山小天下章忽若契悟遂徒步逰於嶺表到陶山李先生祠留數月遍閱蔵書因詣仁同謁張旅軒先生講學而返於是従之者益衆朝廷連以社稷叅奉禧陵叅奉掌樂主簿成均司業召皆不赴及仁祖昇遐奔哭至京又除司業上䟽辭還特賜三綱行實一卷因以司業召乃詣闕謝恩都下士大夫多執經難疑年六十六忽召親族及門人與訣恬然而逝越四年丙申士林集議建書院于龍山之下特贈司憲府執義所著有心學至要易學圖說太極辨觧大易理義䓁書余甞得遯庵集有六十四卦方圖下自乾八卦上至坤八卦其排列與易例無異乾一在西與北橫則下卦皆乾縦則上卦皆乾坤八在東與南橫則下卦皆坤縦則上卦皆坤為一周兌二艮七為一周离三坎六為一周震四巽五為一周否泰咸損既未濟恒益各居西南東北两角而為四重邵子大易吟曰天地定位否泰反類山澤通氣損咸見義風雷相薄恒益起意水火相射既濟未濟四象相交成十六事八卦相盪為六十四則此圖可謂有發明矣吾家素翁取之變為天地㝎位圖幹旋一遭西北之乾居上東南之坤居下否東泰西四周不動其義益明故並著之


先見百年者 

我景宗之新即位也首訪百歲老人朝廷莫知其由大臣以無例累争不能得上素含嘿亦不言其故人至今以為疑余按記祭義篇天子巡守諸侯待于境天子先見百年者註云問其國君以百年者所在徃見之雖八十九十者道經之則見之不敢過也王制亦曰問百年者就見之雖不審上意所存而宰相引古將順以為聖徳之光豈不甚羙事惜乎無人及此也


殺鷇捕蠅 

仁城君珙之被誅也自言吾平生無大過但其出宮承上命敦迫暑月營造改撤舊館瓦間雀鷇千萬皆死常所不忍是其殃耶尚領相震䘮一子哭之曰吾未甞有害物之心但為平安監司時令民捕蠅日課時市有賣蠅者此其報耶此數事雖未必然而亦可為君子仁物之戒故並記之


䅈近君 

班固藝文志後世經傳既已乖離博學者又不思多聞闕疑之義而務碎義逃難便辭阿說破壞形軆說五字之文至扵二三萬言後進㢱以馳逐故幼童而守一藝白首而後能言安其所習毁所不見終以自蔽所謂五字不知何指西京之末士學之淺末煩冗已至扵此也顔師古引桓譚新語云䅈近君能說尭典篇目两字之說至十餘萬言但說曰若稽古四字三萬言譚之距固不逺而說两字至十餘萬言則又不啻五字二三萬言矣顔之推家訓云博士賣驢書劵三紙未有驢字此皆作文之所可戒師古是之推之孫


三惜 

榮啓期有三樂以此自寬無入不自得矣馬寅有三惜以此飭躬亦可以免矣此生不學一可惜此日閑過二可惜此身一敗三可惜也然猶未知道也持之以三貴戒之以三省則盛水不漏所以為曾子


雪庵 

雪庵之書傳於我東為堂額之軆謂之額體人多不知雪庵為何人大明一綂志云大同府仙釋李溥光㓜為僧讀書工詩善書法一時宫城殿宇扁額皆出其手此卽其人也初趙孟頫見其寫酒坊字甚賞之遂拔擢之顧元慶詩話云元釋溥光字玄暉俗姓李氏特封昭文館太學士榮祿大夫賜號立편001悟大師有二絶句云蟭螟殺敵蚊眉上蠻觸交争蝸角中何異諸天觀下界一微塵裡闘英䧺荳苗鹿嚼觧烏毒艾葉雀含奪燕巢鳥獸不曾看本草諳知藥性是誰敎有雪庵長語天山子書法行於世其學不知何所師大抵自唐顔魯公傳鉢來也世傳其所書兵衛森畫戟一帖其間森畫戟三字及其他㸃畫傷缺者後多補填非出於一手此詳在牧隱集牧隱稱主上云云疑是恭愍王茟
[편-001]立 : 玄


靖莭乞食詩 

陶靖莭乞食詩感子漂母恩愧我非韓才銜戢知何謝冥報以相貽東坡云飢寒常在身前㓛名常在身後二者不相待此士之所以窮也嗚呼士之貧賤豈不可傷當鼓腹求乞之際簞食豆羹有不暇擇矣我既待彼而免死得生彼之賢不肖或未可知而恩則厚矣彼果賢耶此實順理而無所妨礙彼或不肖耶其恃惠責報將有不可盡従者此最難處此蒙袂貿貿者所以不顧嗟來也以靖莭之淸髙峻莭猶不免丐者口頰至欲冥報相貽况中人以下流離困阨之極受人𡖉翼因循浸漬終不免失身狼狽之地者何限此可以撫掌三歎耳靖莭詩又云常善粥者心深恨蒙袂非嗟来何足吝徒沒空自遺此亦非拘拘於細莭之末者彼之嗟也雖使未盡善而死生亦大矣食而存命有何可疵曾子之言疑若涉乎過苦乃淵明則頓無吝情嗟謝之間揣量輕重為得其中孰謂淵明不知中庸者㢤


世子䘮行祔 

孝章世子之䘮吾家仲暉方居臺地䟽論䘮之有祔自天子達於庶人不忍一日未有所歸也按禮諸侯不得祔於天子天子諸侯可以祔於士士大夫不得祔扵諸侯祔於諸祖父之為士大夫者妾祔於妾祖姑亡則中一以上而祔祔必以其昭穆註云公子公孫之為士為大夫者不得祔於先君之廟諸祖父謂其祖為國君者之兄弟也若祖為國君而無兄弟可祔亦附宗族之䟽者亡無也中間也若祖若두001妾則又間曾祖一位而祔髙祖之妾且士無祖廟則設壇而祔䘮之不可不祔如此况堂堂大朝正綂之䘮耶今王世子既不可祔諸宗廟則宜祔於旁尊之為世子者而諸祖無為世子者則宜祔於髙祖之兄弟為世子者即中一以上之義也臣愚以為冝祔於昭顯世子之廟昭顯之於王世子乃中一以上之旁祖也合於祔必以其昭穆之義也余不見本䟽聞其大義如此上不以為是朝臣無右之者議遂寢余考禮中所指其說誠若有理後尹㓜章來過云祭法王下祭殤五適子適孫適曾孫適玄孫適来孫諸侯下祭三今世子之䘮主上既主其祭在禮當祭扵廟之奧則宜亦祔祭於宗廟也其說亦似有㨿古今帝王家適統之䘮何限而不見有論此者是甚可異讀禮者所當考
[난-001]若 : 無


世弟被髮 

甲辰國恤王世弟下問當被髮乎廷臣奏継體之君便同父子被髮為宜愚謂兄弟継序為之三年者君臣之義也臣為君義服非為父正服斬也羣臣何甞為君被髮以親則兄弟也以義則君臣也更何處討父子看只因便同一句至於被髮豈非誤也厥後兄后之䘮亦一従母子之禮遂㝎為典禮則尤異也古今已行之例昭若日星恨無人舉以正之也


謚議 

鄭漁仲論謚法惡謚莫如桀紂其次桓靈其次莫如幽厲然桀紂是名非謚也桓於經傳並無惡義如齊之桓公周之桓王元無累行安得桓為惡名乎靈者神聖之異名周之東也王綱不振迨夫靈王周道始昌故傳曰惟有髭王甚神聖安得靈為惡名乎其曰請為靈若厲荊蠻不根之論也幽與隱相類幽王䘮於犬戎之禍魯隱卒於羽父之難皆臣子不忍言故以幽隱命之痛恨之甚也豈有壅遏不通之義乎語曰温而厲威而不猛恭而安厲與安並羙豈有暴虐無親之義乎此論恰與愚說相似人多不我足也後見此然後方有肯許者亦一笑也但孟子有孝慈不敢改之說湏並此辨觧然後方始為通論也夫死而易名莭以一惠稱羙不稱惡禮也苟其不善為臣子者諱而不言可也何必暴揚為名流布扵天下萬世而後為快耶既有其謚祭祝稱焉是侮辱之也子孫之心其可忍耶然不可以誣稱故必擇其長而名之幽桓威厲本是羙名但幽不明厲不温是為幽厲而已惜乎鄭氏不及此耳別有論不贅


表徳 

名以正軆字以表徳此語出顔氏家訓後人遂以字為表徳張乖厓自賛云乖則違俗厓則絶物乖厓之名聊以表徳然則號亦可謂表徳


氷坼 

乙卯春二月江氷尚堅忽上㳺暴雨江漲水駛氷坼聲若鉅雷狀如萬馬奔騰驅澌亂下沿江上下輕舠鉅艦悉皆破碎失其所在人多因護船遂為所渰沒亦一異也余偶至江上歎水力之壯也千里之濤所乗勢逺矣勢之所撞何物不破以是知立功名辦事業非一日之積也


大鉢鐡匙 
 
鄭斯文運經耽羅聞見錄云人有漂到日本其通事謂曰朝鮮固樂國然人多貪慾大鉢銕匙搏飯以飽不貪胡得且日本之法島主傳之子孫財用自足不復侵漁朝鮮則外官三年一逓貧窶之室幸而得宰一意營産科外徵歛民安得不殘此則法有不善者也此說宜更諦思也外官傳世雖不可行若立久任之法豈有如今時之割剝㢤中世入仕者尚少故士大夫登朝祿不去身事育無闕名莭重扵財賄故廉隅可飬事功可辦挽近以來官員少而應調多也一經瓜逓牽復無路挈眷還家屈指凍餒随夷之淸無頼扵求死財賄反重扵名莭而掊克為能事此不但大鉢銕匙之為祟也


南蠻 

日本人云本國甞有大德扵朝鮮而朝鮮不知也向者南蠻欲伐朝鮮要日本為鄕導關白將許之大司馬諫曰日本與朝鮮講和日久奈何許之遂止云云此未必實然然南蠻之與日本商舶繹續為徃來交好之邦他日若失和扵日本或不無引以為寇之道此又未可定其必無也


獻璞 

卞和獻璞而两則何不自剖而致禍至此此盖託喩也盖古今成敗之數聖賢開濟之謨丁當光明布在方冊人人得以言之君子之論豈復外此而別有其圖耶只是易以謾之行之不力及事之不成則反咎謀猷之不臧比如一盃水救一車薪之火至其不能則曰水不勝火也扵水奚罪焉君子之謨始若尋常終必大頼如石中有玉非真知力求者終莫得以知之此陵陽所以抱玉而泣者也


薦人 

三辰失軌擢士為相蠻夷不恭拔卒為將苟不如是管葛韓彭將老死扵期會法令之間而人莫有或知也後世既無知人之明則反不如循資之為勝國之薦賢不過試之賤末之職踐歴閱歲而頭白神脫矣東人齷齪益甚口吻心孔不離扵好䛕悅色此所以侫羙之防賢也以余所覩記如近世尹右相趾完最有力量常薦數人于朝曰先試方岳次苐入相即無論其人之愚智盖已知不如是則無以識人之材器也尹相平生此一句語亦可以表出


善戯謔 

林白湖悌氣豪不拘檢病將死諸子悲號林曰四海諸國未有不稱帝者獨我邦終古不能生扵若此陋邦其死何足惜命勿哭又常戯言若使吾值五代六朝亦當為輸逓天子一世傳笑及壬辰之變漢隂李相伴接天將天將獎許之至有不敢言之說事雖非情亦不自安李白沙善詼諧一日夜對閭巷俚俗無不奏陳以為樂仍及林事上為之發笑白沙又白云近世更有可笑之人上曰誰也對曰李徳馨擬扵王望矣上大噱白沙仍白曰非聖上之大徳深仁渠安敢容貸覆載之間乎上曰吾豈置懷耶遂促召錫爵盡歡而罷詩云善戯謔兮白沙有焉


李延平 

我曾王考貳相公名德冠一世為李延平之所景仰至光海失徳延平實有靖社之圖數至公家欲有所道時女壻金襄陽徳承恒在侍延平每囁嚅而退終未敢發諸口後改玉之後每與人言曰吾至驪興之苐何物金某鎭在左右甚可憎惡盖公故使之不離非偶然也既而倡言扵朝曰今日入相驪興為先吾軰當次之諸勲臣大加嫌忌云


聖世仁政 

罪人已死者不復剖棺斬屍韓西平有力收孥連坐者除待年之律李竹泉有力此皆聖世之仁政


朋黨 

昔唐文宗之言曰去河北賊易去朝廷朋黨難人主操賞罰生殺之權而不能變貪生嗜貴之心則是徒知必可去而不知其所以去也苟昧其要其所以去之者適所以增之也朋黨之反則蕩平以蕩平為號疑若可以亟去而近世又有所謂蕩平黨者不彼不此居中立朋舉人則两取出言則䨇非如趙宋之朔居于洛蜀之間闇然取寵於世而要非無偏無側之道也余昔作朋黨論一篇以明向背之機而畢竟歸之扵利竇塞民志定然後賞以勸之罰以威之如是足矣賞不必財寶增其祿秩罰不必誅殛降階而不復陞凡媒榮遷擢之路一齊廢格則雖慫惥使為黨亦不得矣昔張旅軒先生上䟽曰宇宙間一道理而已善惡各一類邪正各一類是非各一類善惡邪正是非未聞並立並作並行而此道此理不悖者也當時又有縣監鄭元奭上䟽曰君子雖百人為朋有益扵國小人雖一二人為朋必害于治若使四凶十亂同朝共和其勢不能也然若在我無程物之權度君子小人又何以辨別哲辟御世良相賢輔操縦有術轉移無迹則獨不可換小人之趣入君子之軌乎若但以進退賢邪為心則其不以賢為小人而邪為君子也者鮮矣故曰立法為上法立扵上而風易扵下其在朋黨論者不舉


朝天渰死 

自天啓元年辛酉瀋陽陥朝天路絶不得已由海進貢前後奉使者渰死甚多朴彝叙柳澗鄭應斗尹昌立漂死康昱卒於道中惟李必榮李祗先得歸此在辛酉始開海路時也其後崇禎二年己巳尹安國又渰沒洋中既達而李忔以明年庚午卒扵玉河館


折柳贈行 

折柳贈行古之通例也此不知義何以意臆之行者必有贐貧士未必有物為幣靑橋楊柳随處皆有折以送之所以表其情衷是不以貨而忱誠可以導達其意亦㘦昔吳季札見鄭子産與之縞帶子産獻紵衣焉註吳貴縞鄭貴紵各獻所貴而不為彼貨利然則吳賤紵鄭賤縞故然也富貴之幣思損己財貧賤之贈不害其為薄而其不為彼貨利則均也


沈猶氏 

夫子之居魯沈猶氏不敢朝飮其羊言化而變也其後従曾子學其見於孟子書者亦可謂識道理君子也向之駔儈習俗何足追咎如南宫敬叔之悖行而即因驟如孔子之一著卒見稱于聖門人於是揚其後而掩其前如沈猶者禮恭而見透若是其不可易而人但知飮羊陋行不復知斡旋遷改者何㢤意者曾子於孔門最少而沈猶氏尊事之則其於聖人及門之晩可知此所以無見稱之說而後人不審始末故然爾只是不敢飮羊亦可見勇扵克己變化之速用此従事安知不至於上品地位尚論者所當知


雍正帝 

雍正帝之立也有曾靜者因呂留良論管仲之功曰華夷之辨重於君臣之義之說作謗書且告邉帥岳鍾琪勸之舉事事覺捕至京置之華屋便其衣食以其謗書所謂圖父逼母淫烝弑兄屠弟嗜殺貪財䓁說一一書詰使靜亦一一書對服其誤聽之罪然後與其謗書同刋令置在各郡各學無不暁知靜則放還詔曰或有殺靜者當以其罪罪之示天下改過之路鍾琪者武穆之後留良錢謙益之門人見牧齋集又聞至聖先師追封五世敬聖人如君親易諱為邱重臨雍之典改幸為詣而誕降之期齋戒禁屠著為㝎例其即位六年二月初二日五星聚於奎壁黃河淸扵六省曾靜藉此為掃淸之兆云又甞下詔曰朕之事天亦猶臣下之事君臣之視君也以為九重之尊而以人君視天其相越之分又不啻九重而已設以屬員頌其上官而稱為福與君齊彼為上官者安能不受而戰慄乎今以效靈齊天䓁語見諸章奏其悖理慢神何以異是然則歷代人辟之巍然自尊惟恐羣下之不大稱揚者可以知愧矣人謂尊聖人之至莫如元成宗其制曰先孔子而聖者非孔子無以明後孔子而聖者非孔子無以法所謂祖述尭舜憲章文武儀範百王師表萬世者也可加大成至聖文宣王遣使闕里祀以大牢嗚呼父子之親君臣之義永惟聖敎之尊天地之大日月之明莫罄名言之妙尚資神化祚我皇元人徒知此為異典不知更有進於是者也夫馴習安常人之情也勇㫁易轍所以為難元世祖惑扵桑門盡焚中國道蔵闢儒道二敎為外學貶孔子為中賢尊桑門為正道元史雖為世祖諱而其見於寕獻王通鑑博論者詳焉丘文莊亦甞備論之矣是以京師未有孔子廟至大徳間丞相哈剌哈孫奏始建之成宗則不拘祖訓擺脫積習屹然作今古一人矣盖世祖之惡浮於始皇哈孫之賢無讓扶蘇而成宗內華之功曾中圡之所未有也夫


國昏揀擇 

我朝國昏其始無聚集親閱之規世傳太宗欲以李續之子為駙馬使瞽媒池訪之續方對客圍棊只云業草屨合用草經謂其相稱方好上大怒籍續家令其子不得娶扵是令士大夫子女聚入闕庭親揀為式云夫王女下嫁事夫家如平人抑而伸敬尚患驕惰况集衆而進退之耶


申判書詩 

庚申之後金錫冑訪申判書晸時庭果新熟申取幾顆送與人招小婢子令手閱諳其數然後取而親自封款密去若干顆併書付去既至果見欠闕申聞即發怒刑婢婢竟誣服云路間甚渴不免偸啗申遂以密去者若干出示云婢本不偸而刑重則誣服也仍誦近日所作一絶云麒麟臺上畫羣公苐一聲名博陸功何似城南病學士百花叢裡醉春風其言可以泣寃鬼扵㝠㝠之中耳


旅中享祭 

朱子語類或問人在旅中遇有私忌扵所舍設卓炷香可否荅這般㣲細處古人也不曾說若是無大礙扵義理行之亦無害此亦有古事可㨿孔子厄扵陳蔡謂顔淵曰予夢見先人豈或啓祐我㢤子炊而進飯吾將進焉又孔子之椘有漁者獻魚使弟子掃地以享祭曰惡有受仁人之饋而無祭乎聖人所處者固如此可以為法


宣靖陵 

壬辰两陵之變難㤀之讐玉軆真偽至今傳為不明之案倭既發掘更求逺地死屍置之壙內亦似無理掘之非為私仇欲得貨寳必蔵真而眩假抑何故㢤已矣言之無益後日本執送犯陵賊二人其一人年少㫁非壬辰之賊其必以死因瞞我也彼之死囚而行刑扵我其羞辱益甚余謂宜與倭人並坐鞫訊服則誅不服則還付本國可也顧當時慮不及此耳後日本回荅之行尹安性贈詩曰使名回荅向何之今日交隣我不知君去漢江江上望二陵松栢不生枝


官方之變 

國朝姜碩徳不由科目出身而為大司成又知禮曹李徳良以武官拜大司憲聖世用人之羙事也宣廟私邸時學史略扵醫員楊仁壽及即位命除六品東班職臺諫争之更命付護軍司直論者猶未已今則醫官之不由東班而出典郡邑者衆矣可以見官方之變矣


滄洲釋奠 
 
滄洲釋奠顔曾思孟西向配北上濂溪两程邵馬橫渠延平並設扵地東西相向邵馬之外皆與扵道統之傳者夫釋奠本國家祀典宜若不可以易舉也然古有瞽宗樂祖之禮閭里之中亦可祀鄕先生今之書院盖其遺也既存其祀則奠菜之名疑亦可以通稱夫子人臣也其扵嚮慕之至疑若未有不可祀之理或祭以王者之禮則僣也既非國家祀典宜如入學之例以年之長少為序矣康莭生扵辛酉濂溪生扵丁巳温公生扵己未橫渠生扵庚申明道生扵壬申伊川生扵癸酉則既非官秩又非年齒神其安乎此又未可深暁


嶺南俗如眉州 

嶺南之俗其士族有三品不以官閥為髙下只目其圡著名行世傳之家為上品惟其出扵先賢門下其子孫雖十世無官亦不計也三品之族各自區別昏姻不通不然衆共譏之凡有議論非土姓不敢與焉此累世不易之風也偶閱東坡眉州逺景樓記云大家顯人以門族相上推次甲乙皆有㝎品謂之江鄕非此族也雖貴且富不通昏姻其俗與我嶺南恰似其他通經學古事守宰如古君臣之類大抵彷彿相似是何東西一角而若符莭之合耶意者六國時眉州屬䅈我東嶺南剙自辰韓故䅈俗流傳未沫歟


振動 

朱文公九拜辨稽首頓首空首三者相因而為之先以两手拱至地乃頭至手不至地曰空首又頭叩地不停留曰頓首又頭至地多時稽留曰稽首若然則今俗之拜只有空首而無稽頓二拜也其四曰振動註以動容變色當之而未見是為何拜也以意推之凡動容致敬必曲腰俯首雖與起身而跪㐲者有別此亦拜之類也如禹拜昌言之類言語之間動身而致敬似與君荅臣拜及拜師傅之禮不同振動之稱恐或指此云也後世酒賔禮主皆坐磬折為拜而已疑亦是振動之遺法也歟


膜拜 

唐史山東大蝗人或田旁焚香膜拜膜音模胡人拜也字書長跪拜也長跪而拜凡俗皆然何謂胡人拜穆天子傳膜拜而受註外國禮佛舉两手㐲地而拜也盖先跪手不至地與頭俱下今僧尼合掌而拜者如此即西國尊佛之俗故謂之胡人拜


朱子末命 

朱文公行狀疾革諸生問萬一不諱當用書儀乎曰踈略當用儀禮乎乃頷之名臣錄云當用書儀乎先生揺首當用儀禮乎亦揺首然則以儀禮書儀叅用乎乃頷之二說不同學禮者迷所従近世朴相世采云家禮者本以書儀更考儀禮而整頓之俾作一家所用之書而既已前亡不及再修無以為急遽之需故遺命之意以為家禮既亡只當依禮經叅酌行之云爾恐未必如勉齋所謂一以儀禮行事金沙溪因此每添古禮扵備要之中然爵弁重鑿之類雖勉齋難保其盡行葬用松脂之類不見於儀禮而猶用之然而輒曰一以儀禮従事又因以添入許多古禮於備要皆未必與家禮平日之制及朱子臨終之意相符也此說極明無可改評朱子之意盖以禮廢之後古禮不可猝舉而兼之時移事易又不必盡行古道故別為家禮家禮者即成於朱子居祝夫人䘮時則盖平日躬行如此末命之時若使此書見在雖或與晩年所定略有不同豈不舉此為命耶其不同者亦不過旁親去負版衰適之類數條而已門人之親承音旨者必將叅酌而行其中又何不可之有凡儀禮許多縟莭義猶未明而遽欲一一行之豈非泥乎今人魯莽益甚而惟扵䘮禮便欲遍舉一部儀禮可乎此不可不知


閭閈呼稱 

東俗無行苐之稱閭閈㣲賤率以子弟姊妹相呼如子名甲呼甲父甲母弟名乙呼乙兄舍此無他可指名也㨿靑箱雜記嶺南風俗相呼以各人所生男女小名呼其父母男名首呼作父首嬸首女名睡呼作父睡嬸睡即與東俗暗符但所呼二字上下換耳


鄭仙姑 

謝自然登仙事㨿唐人劉商謝自然返舊居詩余固已知其非真仙事見升庵集韓公或為其所瞞耳宋有鄭仙姑事其父病刲股療疾汲井忽雲湧扵地乗空而去人有見紫雲接引而昇者州縣轉奏里為立廟禱祈輒應逺近翕然趨之作會幾數千人後廉其事縣有一婢子來歴不明訊之即鄭仙姑者是也其實此女定姻與人奸而孕父遂宛轉售之旁邑以掩之世間如此類極多亦安知謝之為必信耶不然為鬼魅所偸㺯而已矣


帛拜 
 
國俗婦人之拜两手不拱只䨇㨿地屈膝而已盖婦人肅拜禮也頭不至地故如此雖太簡而已成同風不可變矣古者婦見舅姑持香纓以拜五色綵為之隋牛弘議以素絹八尺中擗名曰帛拜以代香纓中國至今通用又不知持纓持帛果何義也我國見舅姑亦拱手至地㣲俯耳


鷄兎筭 

錢希白新書引國史譜載鷄兎筭一條謂之不明此術曾扵筭學啓蒙見之亦不釋其所以然盖鷄與兎合一百頭鷄各二足兎各四足其共足二百七十二問鷄兎各幾頭先下筭百頭以四足相乗為四百則兎得其足鷄亦四足是鷄各剰二足也以四百與共足二百七十二相减則餘一百二十八此鷄之剰足也剰各二足故以二除之得六十四此鷄頭也先下筭百頭以二足相乗為二百則鷄得其足兎亦二足是各欠二足也以二百與共足二百七十二相减則餘七十二此兎之欠足也欠各二足故以二除之得三十六此兎頭也


男㐲女偃 

魏伯陽曰男生必㐲女偃其軀及其死也亦復效之禇氏遺書曰陽氣聚面故男子面重溺死必㐲隂氣聚背故女子背重溺死必仰夫陽之聚面者隂必聚背隂之聚背者陽必聚面何以異㢤盖人在胎中男必面陽女必背陽産必母㐲故男㐲而女偃天陽而地隂故溺死亦然


氣無空缺 

全陽子曰虚管溉滿捻上懸之水固不泄空瓶小口頓溉不入焼片紙納空瓶急覆于銀盆水中水皆湧入瓶而銀盆鏗然有聲又依法放于壯夫腹上挈之不墜此如盛水滴捻上竅則水不滴盖盈天地間者皆氣也無有毫髮空缺如急風吹疾低雲東走則髙雲西走又如房內有烟一旁煽東則一旁向西皆氣無空缺之驗也竹管捻上氣無升而水不泄盛水滴塞一竅則水不入氣不得出故也使開两竅則水従一竅入氣従一竅出而泡珠上泄也余兒時為戯用竹管以濕紙堅塞两端急挨一端則紙便奮突衝起有聲如銃丸即氣滿扵中旁無所泄鬱而决發故然也焼瓶覆物如今缸灸法盖氣之熛疾莫如火燃則為陽熄則為隂陽舒而隂翕借火助勢故舒翕皆猛瓶中之火既覆而熄熄則翕也氣不旁通則物皆引入其勢然也如鳥銃先貯引火之藥在內俾火入內既燃則舒矣氣不旁通丸之猛發亦其勢然也又如銕器泛水銕雖重器內虚虚處氣滿故不溺若使水入器內挨出氣盡則器便溺下亦可見氣無空缺也


附上閻羅 

温公之䘮程子主其歛如封角狀東坡詆之曰此豈信物一角附上閻羅大王者耶此語極䙝故見扵諸書者或云鄙語戯之或云隩糟鄙俚而不及扵此此不但辱程氏其不為温公諸孤之所怒耶坡之失尤見


毆撃考官 
 
余觀近世士風之敗壞或入試圍因事起閙徃徃毆撃考官無所不至官不能禁此盖古亦有之宋龔孟鍨為考官發策苐一道誤以一祖十三宗為十四宗扵是舉子大閧試官悉遭箠辱龔偶得一卒負逃而免俗之善惡古今一轍盖龔夢有人飮以盃湯且作四字扵掌中暁起便覺??以至於此明年度宗崩人謂之䜟云


堪輿 

堪輿之術日新月盛以為人之禍福皆繋墳冢酷信者或至再掘三掘惟懼吉凶之或因此也近世宰臣某尹全州時慶基殿旁近四山久為居民所葬纍纍甚衆奏請掘去朝廷許之某使偏裨一一徃審壙裡禍福其子孫衆繁家豪富者未必吉單孑貧弱者未必凶人有為余道其詳昔蔡西山深扵此技自久軒杭以後世為卿相人謂西山卜兆之應然每與鄕人卜葬改㝎其間吉凶不應皆驗其貶道州有贈詩者曰掘盡人家好丘壠寃魂欲訴更無由先生若有尭夫術何不先言去道州盖先時詹元善薦其傳康莭之學故也令人捧腹


寃獄 

宋太宗時有乞者罵主人衆方聚觀中忽一人刺殺遺其刀而去命嚴索必得有司懼罪跡其事乃主人不勝憤而殺之獄具太宗命更一覆以刀進太宗曰審乎曰審乃顧內侍曰取吾鞘来奉刀納鞘中曰如此寕不妄殺人盖前奏誣也萬暦間有大盜朱國臣者臨刑告曰凡訊獄不可不謹殺某與某者皆我也當時坐死者皆寃吾不言誰復為明之為之揮淚扵是追問按獄者免侍郎翁大立為民謫郎中徐一忠嗚呼此雖細事可為刑殺之至戒夫酷刑交下血肉糜壞胡辭謊說無不入證一登案牘莫不㩀以為實寸寸尺尺有添而無减轉成無罅之完供按治者勒成以為明被逮者呼寃皆為詐一入畫地無復奈何古今橫罹枉死何可勝記向非宋太宗之明具獄者為功殺人者終免矣非朱國臣之一舌寃死者無以追雪而翁大立徐一忠為燭奸能吏而已海枯或可見底人死誰復知心


經史誤字 

陳継儒以孟子癰疽為雍睢引說苑為證以出晝之晝為畫音獲齊西南近邑引畫邑王蠋為證祖士雅為士稚讀書者所當考


表叔內弟 

母之兄弟曰表叔張橫渠為程子之父之表弟而程子亦稱表叔母之兄弟之子曰內兄弟程允夫之父韓溪翁即朱韋齋之內弟而亦稱朱子之內弟此皆可考允夫名洵


朱子論科試 

余甞作貢舉私議為五年大比之制逐年一講其講不以誦只用墨義取若干人其終策問治道中格者賜苐其次為同進士不成篇者黜之其㮣如此偶考朱子語類恰與余意同但每科决其立落此為異耳其說曰以易詩書為一類三禮為一類春秋三傳為一類如子年以易詩書取人則以前三年舉天下皆理會此三經卯年以三禮取人則以前三年舉天下皆理會此三禮午年以春秋三傳取人則以前三年舉天下皆理會此三傳所出策論皆有㝎所如天文地理樂律之類皆指㝎令學者習之而用以為題亦湏先令考官習之又曰三年前暁示以某經某子某史試士如大義每道只六百字又曰禁懷挾出題目使寫出注䟽與諸家之說而㫁以己意又云且得士人讀些書二十年後恐有人出其條目極仔細如此行之豈非大益此事朱子亦有所本甞云聞虜中科舉罷即暁示云後舉扵某經某史命題使士子各習此業人心有所㝎止專心看一經一史不過數舉則經史皆通此法甚好今為主司者務出隱僻題目以乗人之所不知使人獘精神扵檢閱茫然無所向方是果何法也盖虜中所行朱子取之也若如此規嚴㘦禁糾察闌入者重罰之方得振刷朱子又曰這箇湏従保伍中做起却従社首中討保明狀五家為保互相保委若不如是秀才定不得與保明狀捉出詭名者定將保明人痛治人誰敢犯此段亦可商量朝家取人既專靠於此一路徒以諉待士之禮而不加防察則一人濫占千百觀效尊榮安富判於手握駸駸誨盜長奸育慝無所不至顧安在乎擢士之本意朱子曰今日學校科舉不成法上之人分明以盜賊遇士士亦分明以盜賊自處這箇治之無他只是嚴挾書傳義之禁不許継燭少間自沙汰了一半他自要奔無緣代得人茟詳其意只在沙除濫従只許秀才操觚者入圍則防察甚易使士子自息其不善為上者亦得以従容際接復何有盜賊相待之理若要如此必先明保伍之法使奸偽無所容則事不違法人不妄動才可得以拔矣若不變今法雖張趙糾察韓柳考試終沒奈何今之議論箇箇重於改作朱子曰天下事所以終做不成者只是壞於懶與私而已懶則不肯任事有一㨾底說我只認做三年官了去誰能閑理會得閑事煩惱我不理會也得好好做官去次則豪家上戶羣起遮攔恐法行則奪其利也若無二者之為梗事無有處置不得者事事自有恰好處只是不去思量只是十分弊也湏革去九分所餘者一分而已今人却惰願受這十分重弊壓在頭上都不管及至?有一人理會却便去搜剔那一分底弊来瑕疵之以為决不可行又曰今日要做好事則以礙法不容施行及至做不好事即便越法不顧只是不勇扵為善又曰而今只是人人不暁所以彼人瞞難行間有一兩箇暁得底終不足以勝不暁者之多又曰若有两三人要做其他都不管他直敎那兩三人摧折而便休又曰是叉手並脚便道是矯激便道是要名便道是做崖岸湏是如市井底人拖泥帶水方始是通儒實才也嗚呼末俗頑弊何代不然並採錄之以志感


三豆四豆 

鄕飮酒之禮明長幼之序也廢則争闘之獄繁矣孝不啻重於悌矣然固有孝而不悌焉未有悌而不孝則君子重悌之道達乎朝廷達乎道路達乎州巷達乎蒐狩達乎軍旅虞夏殷周未有遺年者也不然强犯弱衆暴寡將莫之禦矣此雖繋鄕禮有國之所當管攝以申舉也匹夫居下身賤言輕力有不及惟家門一事合有綱理此猶信有未孚財有未贍亦未可随意也司馬公曰會數而禮勤物薄而情厚此言更可商量會不數則易踈物不薄則難辦立為定限經時而一會饌物㫁以數器貧可减而富不增以之序尊卑接殷勤豈非少補禮六十者三豆七十者四豆八十者五豆九十者六豆古者飬老之禮其簡而易行如此老猶如此况其少耶宜以六十七十者為制餅餌菜果之屬戒不過三豆四豆亦禁絶奢味逺物遵以不廢庶幾私室之羙俗矣真率之會食不過五味惟菜無限此貴盛之事又不必遵


三樂 

榮啓期三樂善自寬者也苟志扵寬被褐帶索無入而不樂君子之樂其有既乎余自謂又有三樂人生大患莫有如兵戈創殺丘壑殘命賢愚不擇而幸際少康外寇不窺得以終老田隴一也大地南北寒熱頓別赤道之下火厲焦物窮髮之外氷凍無釋余生扵赤道之北北極之南温凉適均二也凡天下之民農啇雜隸庸賦益繁終歲勤動餬口不贍而幸頼名祖之餘䕃従容暇豫得免飢餒三也多見朋友享此三樂而猶竊竊怨尤之曰生丁不辰祿位不及裘葛不足饌飡不豐抑不能自寬者也徳業當觀前面人名位當觀後面人此語更宜三復


金馹孫挽詩 

佔畢齋金宗直特一文士擢苐扵世祖朝後官至六卿其吊義帝文分明寓意是甚道理其徒金馹孫載之史草而禍作廢王之政固昏暴而事既彰露其有幸逭之道乎南衮之挽馹孫遷葬詩云執茟書所聞史家之常規只是腹中劒强覔毛底疵豈比元魏人列惡張道逵當官有不諱厥罪固當笞其言亦太煞不諱如是而不罹罪網則異矣


布衣忠臣  

布衣忠臣古今稱建炎之陳東歐陽澈夫忠所以報國布衣初無可報之恩或視死如歸不其過歟余謂此非但為國也未必非為身之謀占其分數如值危亾之機呼吸可判君子拯濟萬物之仁既不忍袖手傍觀則怵惻惕隱之而已何至扵殺身不恤㢤君子可逝也不可陥也其義如此至於禍亂潑眼塗炭迫頭奚特謀國者受殃噍類生靈先為魚肉比如烈火燎原洪波襄陵當其未甚熾蕩也隻手綿力猶得以方便救止不然大勢橫騖誰得以免諸此布衣所以疾呼猛趨不顧坑阱也余每謂士當危難不免溝壑是亦吾命固合任之而其謀猷不臧召致宼虐者千思萬量㫁非吾過然匹夫非辜因人䘮軀是不能無憾


張居正李東陽 

世言皇明張居正李東陽之奸然尚論者未得其公是也以余觀之居正似呂夷簡東陽似狄仁傑後人反寬扵彼而刻扵此何也居正之秉國其規畫施為誠有足多者但宅心回譎忌疾成性得罪士論比之夷簡直䓁耳仁傑失身扵女主東陽染迹扵權閹武氏已簒而仁傑屈首逆瑾亂國而東陽附麗瑾也者即未及簒之曌也其罪猶輕彼仁傑雖有依違其間濟活人類之㓛特賊黨之稍有不忍心者也君子何取焉東陽似之


民母 

凡有庶民既有妻又有外婦之子其妻死子服嫡母之服俗例如此余謂庶民無妾安有嫡母两母之子各為緦服無䓁殺也漢書衛靑歸其父民母之子奴畜之盖不謂之嫡母也民者男女之通稱靑之父母皆庶民而庶為對嫡之稱故謂之民母可以為證


大同 

國初田稅視歲豐歉分為九䓁上上年一結収二十斗下下年収四斗以為經費至中世不問豐歉每従下下為例以抒民力此亦可以取足故也壬辰之際為士卒廪食加収一二斗謂之三手粮便是加賦也其後內貢各物日益繁滋民不能堪李文成勤勤懇懇扵改貢案而未及就至金議政堉四斗經費之外別為大同之貢法合春秋十二斗則已是稅輕而貢重民猶便之今各司日進及所謂其人之役是也然大同之外各道各邑私歛各種益繁民又不堪近歲作宰者為雜役常㝎法更収六七斗為官用民又便之然四方時物之貢自在凡有宴饗則歛有䘮威則歛外使則歛朝聘則歛諸司效尤有事則歛監司效尤有事則歛必責扵各邑邑責扵民其碎瑣名目不可殫記視國初㝎制為何如也國之經費有五內貢也班祿也祭享也飬兵也朝聘也此孰非經費而正稅之外別立貢名若帑蔵然者何也反不如不問豐歉一遵上上二十斗之制為一應內外鉅細之需用而民不復與焉也治民之要在扵使之罕接官府奈之何大同則春秋各輸各邑則一邑分輸各倉不免有私賄之許多也若合稅與貢同時併輸扵一倉則國無費而民受賜矣


㤀己事上 

㤀己事上謂之忠最上㤀死其次㤀爵其次㤀錢㤀者不愛也愛錢則民奪衣食矣愛爵則遇事不敢為矣愛死則權臣凶國而不敢忤昏君虐國而不敢言外寇傾國而不敢拒以此擇臣其庶幾乎其或掊克不禁退讓不獎讜直厭惡國恒亾


退溪南冥 

黃錦溪上退溪書論南冥義理未透退溪荅曰此䓁人多是老莊為祟扵吾學例不深邃何恠其未透也要當取其所長耳開岩金副學宇宏得見其書大驚乃上退溪書曰南冥先生之扵右道先生之扵左道如日月然皆以興起斯文為任己편001士習一變可以至道如飮河充腹雖硜硜小人言行信果曹先生則尤以下學為主曰為學不出事親従兄若不務此是不扵人事上求天理終無所得無一言近扵虚無今乃曰老莊為祟學不深邃小子妄以為學問不出人倫日用間存心省察習扵其事然後為實得敢問吾學此外安在今先生肆然詆斥至比扵異端恐有損扵先生大度願賜開釋以觧滋甚之惑退溪荅曰吾扵某慕用之甚安敢肆然詆斥但不能溢口稱譽故有下帷之評未醇之論耳庚午南冥聞退溪之卒悲悼流涕曰生同年居同道七十年未相見豈非命也斯人云亾吾其逝矣夫越二年壬申南冥卒盖退溪靳許南冥不止一言而南冥無一句及退溪不但退溪純徳無瑕亦可見南冥之無一㸃猜嫌可以為法鄭寒岡有言南冥夫豈東方再生之傑也李栗谷有言挽回世道之功恐不在東方諸子之下若其壁立千仞氣像可以廉頑立懦則所謂百世之師也近世儒者或因退溪之評乃謂非儒家者流即處士中有俠氣者亦可咍耳大學意誠然後心正意雖已誠心或有過當處朱子謂雖十分淸了淸裡面有波浪動盪處南冥惡惡之過而至扵毁撤淫婦家淫婦雖可惡殊不覺毁撤非己任也然觀其雷龍鷄㐲䓁文字其用功刻厲可見甞語學者曰只得儆其昏睡而已既開了目自能見天地日月矣此一轉語可為初學頂鍼
[편-001]任己 : 己任


河松亭 

河松亭受一字太易覺齋沆之従子覺齋者南冥門人而松亭學焉後河謙齋弘度又學扵松亭甞陪宿扵水谷精舍鷄既鳴蹵諸子起曰鷄鳴而起孶孶為善者舜之徒也昔南冥先生深得其旨我覺齋親炙而聞其道有所不知知之未甞近利故甞曰手中明月傳自唐虞如我不肖濡染私淑至死不㤀汝軰出扵吾門雖不得大任重責亦可以深致如登之力勿陷扵不義以忝爾所生也後謙齋演其說曰生際不辰魚目為珠一笻古道踽踽無徒手中明月傳自唐虞明月空輝行人守株盖惡紫之亂朱也


夫婦 

禮有夫婦之名而亦有舅婦之稱如妻子婦妾是也婚禮只云婿婦壻者娶妻之稱婦者嫁夫之稱故夫曰夫壻女之夫曰女壻孫女之夫曰孫壻姊之夫曰姊壻妹之夫曰妹壻甥女之夫曰甥壻以是推之亦當謂妻曰妻婦子之妻曰子婦孫之妻曰孫婦兄之妻曰兄婦弟之妻曰弟婦甥之妻曰甥婦皆一例也


問政 

論語二十篇中不但君大夫凡家宰之類有職輒皆問政政有先王㝎制疑若無可更訪而如此者時宜不同故古之人臨民措事惟恐或愆氣像可想嗚呼安得復見此耶大雅云曾我暬御日瘁凡百君子莫肯用訊註以告訓訊恐不協字義訊問也智慮之未及博詢取長方是庶幾夫製錦琢玉心存寶重則必採衆議惟恐或誤至扵治民妄意擅㫁此視民不及扵錦玉也近世任大夫義伯為嶺南伯時河謙齋弘度力學有名任以書先之曰古之奉命布政先訪賢閭今民病弊痼髙明何以敎之此差强人意今之世盖不復見矣


半菽啜菽 

史記云卒食半菽謂菽與米相半也余巧扵居貧求菽之羙品得赤者體大而皮軟和在米中味甘反勝遂作米편001菽歌傳示貧灶後得黑㸃者碧者白而㣲黃者皆體大異扵常品與赤相衡而白尤勝皮薄已熟則皴裂可證瓶粟頗頼以撙莭余名其赤曰火菽㸃曰斑菽碧曰碧菽白曰黇菽黇者蜜褐色也余又曰以菽為粥先聖甞稱之矣子謂子路曰啜菽飮水盡其歡斯謂之孝啜亦飮也如流啜之類是也非稀粥安得以啜之貧者士之常故聖人敎以居貧之道如此盖禾麥之外惟菽為重故著扵春秋驗之農家可見人風古今何異㢤
[편-001]米 : 半


地窖 

謝肇淛云地窖燕都雖有之不及䅈晉之多以其地燥故不腐其圡堅故不崩自齊以南不能為也三晉富家蔵粟數萬石皆窖而封之有蔵十數年不腐者盖隋之洛口回洛其說可驗隋時有三十年蓄其富盛如此而李密之發倉未聞紅腐不可食也我國則稍至四五年之久則皆不可食而勒授扵民換取白粲民以此皆至流移閭井騷然甚可駭也我邦雖近海熱濕至扵山城髙燥之地未有不可窖之理計不出此惟思虐下取盈亦異矣余謂其陳久不可食則未至腐爛散諸貧民可矣詩云倬彼甫田歲取十千我取其陳食我農人自古有年古道即然今之廟畫都不外扵損下益上可嘅爾


貯人待用 

古者用人必先試後擢故官不失人材不材判矣所以多成少敗楊大洪曰寕議而後用無用而後議寕貯人而待用無臨用而尋人苟不扵平時斟酌賢否以待患難如何能急時託任勘㝎無憂乎唐之法雖尚文詞猶綢繆難慎所試非一事所取非一路後世則一人任銓取舍惟意扵是才智掩蔽事功虧乖其故何也狃扵偸安汨扵私利也葉向髙有言昇平之時人主視士大夫輕而視官重及至有事士亦視身家重而視官輕人主每欲以爵祿驅使人爵祿者平時之悅樂而禍亂之蟊賊也人主之柄欛惟在爵賞操此權驕吝扵天下之士大夫則賢士耻之其狗苟蠅營莫非㤀恩負惠之徒孰肯舍命不恤倉卒赴難㢤故古之明主盡禮扵難致之士而㤀其官人臣感其義而輕其身詩曰緇衣之冝兮敝予又改為兮適子之館兮旋予授子之粲兮此其好賢之實而可以得力扵衰難之際也乎


華夷之辨 

隣國之道小弱不可敵大强故滕間扵齊椘而事之惟謹又不得免焉則避而逺之若太王之扵狄人可也無地可去者待亾而已然未亾之前所可為者惟皮幣犬馬而事之冀或倖免外此無策也我國兵力最劣偸安為上計自麗時始必妄出髙論凡有外寇徒藉大國之力不然勢窮而乞憐而已在今光景又異自大明掃淸胡元之後華夷之辨益重而强弱之勢有不與數也廟筭不思內修而攘臂扵外攘待武弁極賤而將待有變需用其謬戾如此也王錫爵之言曰武官在爨下求安專藉款塞之利文臣在隙中觀闘争談出塞之功賈勇不在邉境而在朝廷禦寇不以甲兵而以文墨可謂㘦中時病矣而今有甚焉者閫帥率非邉地諳練者不過紈綺軟熟無能子弟不習武經不操弓劒門地作基善事飬望居笠轂者只是搢紳家鈍騃下根不及扵毫墨者也殆不免扵古所謂三獸脧軍膏則虎而翼鬻當路則狐而媚逢大敵則鼠而竄矣顧何論扵折衝禦侮耶


耳毫 

自古論壽耉眉毫不如耳毫張宛丘以少食為證或不過麄飯一盞膿膩之物絶不向口或不盡一器食包子不過一二枚或飮酒更不食物啖少菜實而已此皆耆艾康寕之人也余稟薄少時人甚危之中歲眉中有數莖長毫既而耳中之毛漸繋性不喜魚肉飯亦少進故外無爕飬而今踰七旬或者此其為徵耶聖人沽酒市脯不食割不正不食不得其醬不食即不苟食也昔查道每食必盡一器度不勝則不復下箸雖蔬茹亦然謂諸親曰福當如是惜之此意亦好飣餖滿盤東攛西擸必欲遍甞乃不勝嗜欲故也且器不必多盛多盛則難莭此皆不苟食之莭度也


王文正 

孔子退朝厩焚而不問馬他日厩焚拜吊者士一大夫再氣像不侔矣此謂朝君而退至外朝如上文所謂過位也禮云朝言不及犬馬在朝本有合言苟及汚賤非敬謹之道也昔宋王文正當國丁謂以玉淸宫飮食多薄惡至中書言扵王至三四王不荅謂色變問何以不荅王曰此地不是與人理會饅頭夾子處古人處心如此其所理會可見在朝之言犬馬尚不及况飮食耶其意以為常人之情日趨汚下苟許諢理之談轉扵國務背馳比如行路曲徑盡塞然後遵道可責也今聞籌司諸公終日打話不過食色之間甚可憂歎若以此說書諸壁寕不為之惕然麗時車若松與奇壽洪同入中書車問曰孔雀好在乎荅哽咽而死奇問飬牧丹之術車具道之聞者曰宰相之職但論花鳥何以儀表百僚當時猶知此之可譏則比今差勝矣


科制本高麗 

今之及苐出身者其紅牌上既書苐次又継之以望字望者物望也髙麗自元宗時各扵入格卷子背上望科次以啓此其所本也今之直赴殿試者謂之㤙賜髙麗自文宗時有恩賜與乙丙科及明經同及苐此其所本也今之監試有生員試即升補試自毅宗始置試詩賦經義今之進士試即國子監試也自徳宗始置或稱成均試或稱南省試試詩賦今制生員試只試經義而無詩賦者有進士試故也新及苐街路張樂自明宗始戴花張盖自忠穆王始不獨此也特賜犀帶六經試義四書試疑亦自忠穆始今之監試額既㝎必覘封弥取當路子弟為首冠不知此風何従来也忠烈時寵僧祖英坼糊封取其親屬或者此為口實仍以成俗耶可耻之甚也


廟制 

廟制自七廟以下降殺以两皆並始祖言也國制六品以上祭三世而王子勲臣則不祧所謂三世亦恐並始祖言也髙麗之制大夫以上祭三世六品以上祭二世七品以下至庶人止祭父母並立家廟比今法稍似詳備其七品以下二世即古之祖禰共廟之制也諸侯之大夫亦凖天子之上士其義亦愜然庶人祭寢豈有廟㢤程子曰自七廟五廟至扵祭寢而亦及扵髙祖為有服不可不祭也家禮許祭四世而無貴賤䓁差故衆庶貧室皆奉髙祖之主古者大夫以下不立木主木主諸侯之禮也故只以幣依神今用木主則處之益難古無忌祭墓祭禰祭莭日朔望之叅至家禮悉具與無田則薦而不祭者異矣貧富不恒而祭莭益繁將何以供辦屢空之室蝸屋圡房傴僂而入枕藉而睡廟其可暇乎愚謂惟有官者奉二世神主其餘祭寢而無廟則愜扵古而不違扵今矣


雜役米 

國初大典只舉經費不及扵祭享進上及列邑私用故諸進貢之物莭莭增加獘不可勝言後㝎為一結十二斗大同之法較經費之數三倍之矣已是過當而列邑私用又名目無筭民以之凋殘近世有常㝎法守宰計量一歲之用國賦之外別収米名曰雜役大邑則一結四斗而有餘小邑或一結六七斗而不足若是相懸而民猶便之者免扵徵求之繁多也然有違扵均賦之義朝家冝合同㝎式遍頒而通行何可以使諸邑各以其意私自計度耶愚謂先通計列邑之數又較量地之濶狹用之繁簡分為幾䓁然後㝎為一結五斗之中制大邑則增一斗而以充國賦小邑則减一斗而取足扵國賦列邑皆依前各取六斗四斗之數餘悉歸之國賦則國賦與雜役依前不動而田輸均一矣


`
星湖先生僿說卷之十
 
 人事門

中表婚 

中表婚姻恐非先王之制自殷以前五世以後相與婚姻周人立宗故百世而婚姻不通有始祖廟故也異姓雖曰非血屬人之體膚非母血之所成乎為外祖父母服小功異姓兄弟即同服小功者也何可與昏㢤竊疑周末閨門穢亂因以成俗而不復禁也然左國諸書亦不見㨿禮公行者何也通典有姨母之䘮服妻母之緦者盖為母之扵姊妹大功而妻之扵母期故従重也此亦未然己之扵妻止期而為母三年宜従母者重扵従妻也無論其輕重異姓姊妹服緦有服則為族白?通所謂九族之內族則尤不當婚也我東異姓之親四世之內羞與為婚此羙俗也我東遵尚箕子遺敎種種可徵此亦恐殷制之流傳不泯歟中間王氏亂行不過因新羅朴昔金之俗而不能盡變閭里之同風者民有所守也至麗亾而轍易惟外姓講族尚今一揆雖謂之箕子之敎抑近之矣 


麻疹 

麻疹之疾舊雖有之其遍行大熾自顯廟戊申始歴庚申壬申必一紀一熾其間頓無有人謂此乃申年有者也一紀者歲星十二歲一周天也復歴十四年丙戌丁亥之交大遍歴十二年戊戌己亥之交又遍歴十年己酉庚戌之交又遍此後一紀之限闕焉不見歴二十二年壬申又遍死者無筭其間或遲或速或闕者五星之行有遲疾順逆而運氣所值有强弱緩急故然也然十干十二支循環迭臨五運六氣衰旺各殊治法不可以一㮣論也歲星木也人之五臟肝屬木此必胎生熱毒蔵在肝臟值運觸發如火之燃木也其症多患脾虚木盛則克圡如小兒驚風肝氣入圡也其治方慎風寒使皮膚踈開癍㸃快透斯過半矣皮膚屬肺肺者金也肺金用事肝木內鬱為痰咳喘急此最大患然或用人參而效或用野乾而效其理難究或云痘出扵臟疹出扵腑臟隂而腑陽故疹表熱極盛盛時急用猪屎汁退其熱則表發而無患試之果然語在藥泉集余又思之陽熱盛而不能表發則必歸扵隂補其臟然後熱不用事故人參為功與臟病同例也其乍見乍隱者用金銀花煎水和龍䐉一?辰砂三分温服則俄而汗澤自流癍透遍身此皆醫家之當講者也夫此疾運之所值而亦有前後不同者錄之欲使人察識也且烹鷄補脾也世醫出奇為鷄膏法去皮去尻去頭去臟及血膋净洗觧剝先扵磁?覆置一小器積其肉扵器上重重牢包覆以磁碟就鍋釜內浸水重湯則鷄瀋流下而肉無味其功比烹鷄絶勝凡脾虚之症皆可用也


人法相維 

許衡䟽云致治之要在用人立法二者而已近而譬之髮之在首不以手理而以櫛食之在器不以手取而以匕手雖不能而用櫛與匕手之為也上之用人何以異此治人者法也守法者人也人法相維上安下順不煩不勞李冶之言曰治天下難則難扵登天易則易扵反掌有法度進君子退小人則豈不易扵反掌無法度進小人退君子則豈不難扵登天此二說可以互明也法之善惡何以去取書曰與治同道罔不興與亂同事罔不亾惟終始慎厥與惟明明后厥與者先王是也先王之道如宫室舟車裘葛飮食之類皆因民情順事理而肇剙之後世無敢改也奚獨治政不然㢤故與尭舜禹湯文武同道者罔不興與桀紂同事者罔不亾興必由用賢亾必由用不肖此愚智同知也但何以知賢不肖而進退之也人之善惡者皆飬之扵委巷之中亦未甞試之治政人主何由知之進賢受上賞蔽賢蒙顯戮古之道也若無羣下採而進之人主無以有知鄭無子皮子産無功齊無鮑子管仲俘死西京之魏無知勾麗之晏留厚受賞勸風動有助故曰用力不及扵進賢也不特用其人福澤先及扵進之者如是彼亦何心不薦以達之夫士之未及扵登庸也所習業貧賤其才能未顯所取惟徳行為要故尭將遜位四岳之揚陋不過曰克諧以孝其所以為孝亦不過善處扵父子兄弟之間也尭則聞之試之以二女然後便以天下與之此為求賢之的訣及其進也大才授大任小才授小任勿以新舊尊卑為拘然後能與否見矣若求之無誠用之失宜或知善而不能進知惡而不能退此郭公所以亾也是謂與亂同事罔不亾也故無法無以治民無賢無以施法是謂人法相維而闕一不可不然如有櫛匕而無手何益㢤


歐陽玄文 

李牧隱詩衣鉢當従海外傳圭齋一語尚琅然元史亦云歐陽玄之文何可得也其稱許如此恨不得見其遺集也其劉靜修畫像賛云㣲㸃之狂而有沂上風雩之樂資由之勇而無北鄙皷瑟之聲扵裕皇之仁而見不可留之四皓以世祖之略而遇不能致之两生嗚呼猉獜鳳凰固宇內之不常有也然而一鳴而六典作一出而春秋成則其志不欲遺世而獨徃也明矣亦將従周公孔子之後為徃聖継絶學為来世開太平者耶其文亦奇矣後明方希古祭宋景濂文似之俱冝誦習


道綂 

道綂之說肇自論語及孟子篇末韓愈謂某之死不得其傳此孟子已自道矣朱子又上推扵羲皇下及扵程夫子兄弟竊自附扵其後焉吳澄云道大之原出扵天神聖継之尭舜而上道之元尭舜以下其亨也洙泗鄒魯其利也濂洛關閩其貞也分而言之上古之統羲農其元尭舜其亨禹湯其利文武其貞中古之統仲尼其元顔曾其亨子思其利孟子其貞近古之統周子其元程張其亨朱子其利孰為今日之貞乎其意有在然語涉强排不若云仲尼為元亨顔曾子思為利朱子為貞也明陳布衣真晟曰心學始終不離乎敬㐲羲畫卦示精之後尭以是欽傳之舜舜以是恭傳之禹禹以是精一傳之湯湯以是日躋傳之文緝熈武戒周公待朝孔子博約孔子傳之顔心齋曾一貫思尊徳性孟求放心孟子沒而遂失其傳者此也亦有發明


真派嫡傳 

蔡虚齋云六經為正宗四書為嫡傳宋四儒為真派此固然矣學者沂真派而上至嫡傳正宗周道如砥今人專用力扵程朱許多說話終未及半道而輒廢則亦可戒也如楊廉之學至老篤好羣言淆雜人莫適従則輒舉二夫子言曰程朱云云吾不知其他可謂言程朱之言行程朱之行服程朱之服者也然事變不一處義各殊豈合引古而止乎近世一種學術一意執謙不肯別白黙取名譽者亦可咍耳


心大心小 

主靜之法如靑天有日無容議為若專以此為諉閉眉闔眼不肯推究亦不肯讀書問之則曰我方本原上加功此與野狐禪何殊一著事端手脚忙亂坑穽可待也然不先主靜不得為動之根而釁難掩故湏凖備材具扵未動之前方是善學也是以與天地合德則發育不窮與日月合明則照應不遺與四時合序則錯行不忒與鬼神合吉凶則感應不爽羅洪先此說亦可取也然則學者湏大其心心大則萬物皆通必有窮理㓛夫心會大又湏會小心必有涵飬功夫心會小不至狂妄若此之類皆古人至論宜襯帖體認


匹夫體天 

王者體天行道匹夫亦然其自强不息聖人已發其端矣凡一息之間一事之㣲莫不従一强字推出也夫天陽而地隂陽淸而隂濁其間雲霓雺霾不過濁氣上騰去地不逺翳人之目視天何甞有此耶所謂體者以心言也以心凖天思有以肖似也觀其覆燾並育物無不遂思欲心無不包力有不及而未甞㤀天下也觀其四際淸明日月旁照便思吾心之或不能洞洞明明而有所㸃染也觀其霧雨隂曀風埃拂亂便思吾心之或不免利欲攪撓靈覺昏閉也推此一物一事莫不思齊內省為進修路脉是為匹夫之體天也


種綿法 

民生必頼衣食衣出扵桑麻桑麻之用猶不及扵木綿我東之有文益漸猶廣中之黃始也蠶有先蠶之祀則今晉州之江城宜有文祠也廣中黃始祠可倣也東人之㓕裂如此一日友生南君自公州至為余道久業而得其妙獲利倍多綿性惡濕以水易晞為度周禮田畔之遂深廣二尺凖此為渠相地亦埴而和沙礫者最良待春先縦耕而两耜合成一畝畝廣與溝䓁也既立夏犂去其壁橫耕為畝畝間容草屨長一人随牛後作坎扵畝上凹處徑用布帛半尺然後納糞灰扵坎內以两畔土覆之厚二三寸令平手按之堅實亦令手有痕為識方能下種易辨也然後㪚下種子圡覆如他例立苗欲䟽而薄田不過十莖沃田六七莖必去其相疊者凡一年六七耘一耘二耘略加培壅至苗稍長而三耘益推两畔土厚培苗間使苗四偃向外四耘又益培累髙使水易晞圡厚根深方免搖落也糞灰則種春麥一斗地宜輸六七駄而灰不及牛下溷者盖綿性根深而無旁延者糞灰之撒布與綿不涉故必作坎納之其莖剛而孤無㕀蘖風撼則根動故必厚培雨霖則葉䕃而實多腐隕故偃之不得直上俾受曦陽凡綿不患不結實但患實而不花如是則瓣坼花敷矣詩云藝麻如之何橫縦其畝麻亦冝燥故古人仔細農務如此也惟其根深故地氣太損過三年莖漸短花漸不韌然用此術要無敗失云或曰不湏如此擇山前側田斜耕之惟取水晞立苗従初甚踈可也待稍長而踈之則花在梢末如此者不能成綿此說亦是此治生之要務故詳錄之


宦官宫妾 

君徳之敗多由扵宦官宫妾不獨此也宦官獨陽也宫妾獨隂也獨陽獨隂其有宣通化育之理乎國之季葉必緣寡嗣而覆絶盖由此屬之漸繁也宋仁宗時孫抃上䟽曰漢永平之際常侍四員小黃門十人厼唐太宗㝎制無逾百員臣不敢逺引漢唐取必扵當世陛下試觀祖宗時宦官凡幾何人今幾何人衆寡之差不待臣言而可見宦官盛而継嗣未育云云漢順帝時郎顗論便宜云今宮人侍御動以千計生而幽隔人道不通鬱積之氣上感皇天廣嗣之術冝簡出宫女恣其姻嫁則天自降福子孫千億此两條冝採為君監盖聞今之內侍及內人日益增多非外朝所預知而廪費無筭不敢開口出一言矣


閭家五梁 

聞燕都閭里之家皆五梁四壁下皆有炕或用屏障遮隔炕下置什器之屬冬月則熾炭人皆下炕炙手炕甚寒凜云此制扵古無聞余考李民寏柵中記淸國本俗盖如此其舍覆以女瓦柱皆揷地而必南向四壁甓築東西南面皆大闢戶壁下皆設長炕絶無遮隔主僕男女混處其中軍卒之家盖草覆圡而其制同此必入㨿中圡一變其俗也又聞燕俗多以石灰代瓦簷端有橫溝水皆同注云其果然否又聞濟州人屋皆五梁而無煖堗架板為廳事草藉而禦冬意者元帝為避身之所而明太祖送其支屬扵此此其遺俗耶


朝鮮人難馴 

深河之敗被拘諸人皆以掌紋麄細分两班常漢各置之久之逃者相継或殺胡女或奸而發現乃殺掌紋細者四五百人彼云虎豹皆可馴惟朝鮮人難馴


奧主 

文文山䟽云莊周曰兵莫扵志鏌鎁為下言刺人而殺之不在扵手而在扵心不在扵鋒而在所以用其鋒者奸人則鏌鎁也奧主則志也今憑依㤙寵為奸人奧主顛倒宇宙濁亂世界使陛下訟過扵天地負罪扵祖宗結㤪扵人民受侮扵羣下豈獨一奸為之㢤奧主者如今所謂窩主也賊徒之主謀常居人主之左右表裡互應釀成變亂者是也凡危亾之世莫不有其人而天下遂無可為之勢噫


瞻仰人主 

聖王御世動靜云為莫不為四方之瞻仰故詩曰勉勉我王綱紀四方如雷震扵上羣蟄咸應也此則已不可復見然自非大拂扵人情亦靡然觀效故髙髻廣袖何與扵利害而其流必至扵一尺全匹而不止也余聞閭里童謠語無根因播傳一世或有知根者曰皆由宫內一時之說話也以此知人主苟操術有要導化風動易俗移風在手分界中也彭汝礪之論曰四方之言語態度短長巧拙必問京師如何不同則以為鄙焉凡京師之物其衣服器用淺深濶狹必問宫中如何不同則以為野四方之效京師猶京師之效宫中則宫中之一物一事亦莫不伺人主之動息語嘿而為之趣舍也詩曰慎厥威儀維民之則


進賢于先祖 
 
周禮卿두001大夫之職各敎其所治三年一大比考其徳行道藝乃獻賢能之書扵王王再拜受之登扵天府盖王者之舉賢能所以上安宗社故拜受其名蔵扵廟中以重其事也昔齊桓公得管仲隰朋辨其言說其義正月之朝具太牢進之先祖桓公西面而立管仲隰朋東面而立桓公賛曰自吾得二子之言目加明耳加聦不敢獨擅薦之先祖此聞天下之至言而恐不能行者也故明君之扵輔佐未得如鴻闕其翮既得如龍反其珠重之如凍之持裘行之如水之必流而國焉有不治者㢤
[난-001]卿 : 鄕


禁兵較藝 

宋有孫何者孫武之後也頗知用兵咸平中上書云將得其人用無弱卒戰無堅敵故善師不陣上將伐謀事權冝專號令貴一古者元戎之外餘皆偏裨悉授指縦且無顧望近代加以副貮叅以監臨事有嫌疑動相牽制其說固是然只言擇將不及所以擇擇未必武臣大將之材多出儒雅可歴驗而知也平時較試無其術臨亂則拔扵行伍至扵元戎苟非身先士卒衝冐劒戟雖有孫吳之技能何以識拔若只取虚驕坐談亦鮮不敗事是故較閱之術不可不講也歐陽修之言曰百人團為一隊較其技勇拔其最為隊長合十隊之長而較之拔其最為千人裨將合十裨將而較之拔有識見知變通者以為大將幸而有技勇不足而才識出乎萬人之上此不世之奇將非常格之所求也比諸豐衣厚祿驕惰無用之卒得失相萬矣余謂今之將任莫非世家紈綺子弟其不及文辭者代射發迹蒙七經惰弛四軆驟躋笠轂坐待警急其有幸耶又聞升平日久而厚飬禁兵故無能老病者叅居其半亾子孟休有說疲癃之不退為米布也逐月較試分為五䓁輒取最下䓁之米布增添最上䓁减之又减則無能者自退矣增之又增則材能者益厲矣國無所費而賞罰明矣此古所謂餼廪稱事上下其食之法其意甚明


管鮑 

齊桓之治都基扵鮑叔非鮑叔管仲不過一檻載之死囚桓雖智何従而用之仲之為用也又非事事皆治也舉賢而列扵朝物各付物也其言曰墾田闢圡盡地之利臣不如甯戚請為田官登降揖讓進退閑習臣不如隰朋請為大行早入晏出進諫必忠不重富貴不避死亾臣不如東郭牙請為諫臣决獄折中不殺無辜臣不如弦章請為大理平原廣囿車不結軌士不旋踵皷之而三軍之士視死若歸臣不如王子成甫請為大司馬公欲治國强兵此五子者足矣如欲覇王則夷吾在此仲能知人公能任賢所以成覇故有司請吏두001于公曰以告仲父或謂一則告仲父二則告仲父曷두002㢤為君公曰未得仲父則難既得仲父曷為其不易也乃管仲則凡治地掌禮匡君司刑軍旅之政各任其人其中條分派別網舉目張則五子者亦各有以處之所以非難伊易也聖人之垂衣裳亦猶是也但仲小用其才不之王而之覇此曾西所以艴然怒也書曰無他技而有容寔能保我子孫黎民此宰相材也仲三辱扵市而鮑子不以為怯有說而不見聽不以為不肖分財多取而不以為貪知人則哲有容則大矣進賢受上賞古之道也桓公既得仲為幸而賞不及扵鮑子何也余謂㫁無是矣鮑子名牙或者東郭牙即其人耶又或諫官非其職故不欲以一事任之處以輔弼疑丞之責歟未可知也孟子曰洩柳申詳無人乎穆公之側則不能安其身若然仲之契合昭融終始大業鮑叔與有其功
[난-001]吏 : 禮
[난-002]曷 : 易


率禮定名 

法者本乎禮率禮而㝎制違則有刑是謂之法不本其禮法為虚設禮者正名為主也昔者齊景公飮酒而欲去禮晏子曰今五尺之童力能勝嬰亦能勝君然而不敢者有禮故也此善喩也子曰名不正則言不順言不順則事不成事不成則禮樂不興禮樂不興則刑罰不中刑罰不中則民無所措其手足名分一壞勇力皆逞國其一日存乎人皆好爵卿相之貴而臺輿奪之人皆好富寶蔵之厚而窮餒奪之人皆好色閨壼之羙而惡少奪之若鷹鷲之攫搏虎狼之呑噬王公失其貴法士失其雅惟拳勇是趨又以至扵两勇相角不傾不休天下大亂矣吾見亾國敗家莫不由先毁禮防始禮防必自席不正不坐割不正不食搏飯流啜莫不致意而始而處家事君皆従此飬成此朱子撰㝎小學內外篇之意也今聞士大夫多忽此在家而不省轉至朝著之上醜辱相加㝎非嘉兆昔勝國時有拳風之譏可以鑑矣


瓦屋 

凡物貴慮逺聖人乗殷之輅取其堅固也生民之所急食為最衣次之室屋又次之屋者繩直架梁用石為礎不使雨漏可支數百年不然腐朽傾圮材不可継功費可惜也如欲免此不憚勞勩必湏盖瓦但鄕俗無力及此磻溪云各邑置瓦局其言曰居民或結約造瓦十數年而一村盡成瓦屋若就圡木便近處置局燔造許民貿易其慮逺大矣且率民之方重遷為要既有瓦屋即奠居之一端宜亟行且地用莫如馬農業非牛不成飬馬牛草稿為重貧家或因乏此而不得飬也瓦制若行此又補益之大者


山城樹果 

今之山城盡髙顛生利頓絶或謂多樹棗栗桑柒雜樹許民為園田而盡去松檜其意甚好然山城例不能回抱周匝易以淺露為人窺覘則大害今之海松長茂與松無別有實可以資生四周樹飬又可以蔽護城內也謀國者所冝講


薦拔畎畝 

自天子達扵庶人一日不可無食食以穀為主穀生扵小人故稼穡艱難惟小人真知王公大人智思周悉雖使推測及逺體氣安逸耳目障礙如何帖肌㘦骨盡其情狀凡人心冬見葛夏見裘己甞服之而猶尚厭惡况不親勞苦者耶是以殷宗久勞于外祖甲舊為小人惟恐其覺不親㘦也此已不可復見矣公卿大夫莫非始賤而終貴者也中世猶是四方之人多起扵農野犂鉏之中備諳茅蒲襏襫沾體塗足百辛而千勤旱澇風霜或不免餓瘠流亾則豈忍傷其力而奪其餬耶後世則又不然朝廷所甞較量不離扵世閥官位之髙下鉅室無棄才逺邑闕賢徳加之以科名一套巧偸發身無愚與智有身輒貴肥臠飫口烈釀醺心甚者或謂駕羊耕菑種米生苗中智以下皆魍魎漢爾民安得不窮且死故欲使公卿知小人之攸依必湏先破閥閱一欛躬知稼穡艱難者得以材徳而登崇方是庶幾且尚閥偏黨混為一道其登廷諸臣四逺来集身族各異氣習不同其始寕有比朋之可目今之作官莫非宗黨昏因之室而心心比密事事糾結雲仍逓嬗爵祿傳家其仇好相形非一朝夕之故痼疾纒髄與亾俱亾而已雖明王御世實未易觧其紛也由是孩童奮袂獃癡接迹民生疾苦即一度外物矣余謂將革此獘非大段做脚不可古者士出扵農先立力田之科薦拔于畎畝擇而官之歲有常數雖其不堪任者亦賜賚而復其戶俾耀觀聽亟罷署經之法科塲封弥只記祖禰之名而闕其官位其在用人惟其人之賢愚㤀其先之顯㣲然後宰相子與孫不許並時淸要掌銓者不舉畎畝有㝎律舉之多者有㝎賞猶可及止也髙麗恭讓時新及苐安純姜淮季䓁五人以勢家子苐並不分館比今之俗奚啻天壤耶


社倉 

社倉之制本扵地官鋤두001粟屋粟間粟春頒而秋歛恤民之艱阨也昔崇安饑朱子貸粟于府得六百斛㪚給之冬有年民願償于官知府王淮俾留里中而上籍于官後朱子剙立社倉每石量収息米二斗小歉即蠲其半大歉即盡蠲之至十有四年將元米六百石還納本府其見管三千二百石申府照會將来依前歛㪚更不収息每石只収耗米三升與本居官及士人數人同其掌管遇歛㪚時莭即申府差縣官一員監視出納愚謂既稱社倉則繋是私事然其歛也非威不成威非刑不行此非私門之所辦申籍扵府差官来監則便是官倉里中所掌不過護守禁察而已也與今之外倉何別專靠官司則吏隸之偸損不貲而但民免徃来脚價之費時日之曠如此亦似少有補矣惟俗猶未敗民鮮流亾時可行不然彼三升耗米能得幾年支度耶且以借粟賑民觀之其世態物情與今大異朱子雖賢勸之發倉可也安得私貸許多而施惠耶大饑之餘雖使有年民豈肯願償官府耶民心之不盡壞可知夫然故朱子所以措手扵此也至磻溪柳先生謂鄕士主幹勿與扵官司是必不成矣又按隋書長孫平奏令民間出粟麥一石以下貧富為差䓁儲之閭里以俻凶荒此又本扵屋粟而其意極好可遵者也
[난-001]鋤 : 耡


朱子行狀 

勉齋撰先師行狀當時說者謂言貴含蓄不可太露文貴簡古不可太繁告上之語失之太直記人之過失之太訐奏䟽記述太繁申請㣲細必錄勉齋己著說力排然其末命儀禮従事一段與名臣錄不合朴相世采辨得明矣至其所編書却漏儀禮經傳叅同契者何也叅同或因異敎而不採儀禮實末年大業關世敎非常勉齋扵此未及照管矣雖叅同用力不淺必有其義而無端掩之可乎如韓文考異何繋扵理義而取之耶


易進之人 

魏玄成其知治要乎其言曰去易進之人賤難得之貨治係扵進賢退不肖也何謂賢為公而不為私也小人反是孔子論儒行曰難進易退湏求其所以難易也君子治則進者思兼善也亂則退者無益而害至也苟不能尊主裨民則爵位非所屑也是一步前却取决扵公私之間小人則側徑邪蹊旁伺密窺惟可得以進則進其一步前却亦决於公私之間私之害公久矣難進者雖許多蹉失畢竟殉國人也易進者雖使一時良圖善策畢竟利己人也彼以己較國利不在己忍負國矣以朋黨驗之尤明朋黨者欲富貴也黨而無利何朋之有天下未有易退之朋退而為朋者必善類而不足惡也務去易進則朋黨必自止矣


灾異責免 

國有灾異責免宰相古義也俗陋之見謂非宰相所致後世遂廢若然人主亦自謂非人事所召而恬不罪己可乎人主冝避殿自咎减膳撤樂在宰相當如何縦曰非我其敢安坐食祿耶昔宋真宗責李穆曰天旱如此盈車載俸扵汝安乎可謂得體若宰相把為己罪則人主亦必有不安之心恐懼修省冝無不至其辭位者又豈無憫迫之情上下莫不以灾為憂其扵政理將有裨益矣今也都無此氣像可嘅


驕奢 

貴不與驕期而驕自至富不與奢期而奢自至紂為象著而箕子興歎者慮其漸有宫室輿馬之侈縦使至扵太過比後世人主將必有不及矣子貢曰紂之惡不如是之甚孟子曰吾於武成取二三策衆惡之歸何所不至今人論亾國之主必以桀紂為首者為驕奢之始剏也使桀紂處扵後世而其行止此而已則未必皆亾矣昔趙襄子為五日五夜之飮誇其不病優莫曰不及紂二日紂能七日七夜矣襄子曰吾其亾乎對曰桀紂遇湯武今天下盡桀也而君紂也桀紂並世焉能相亾其言亦是後人目習耳慣便以桀紂為常故能不亾也天下苟有湯武之恭儉天下豈不恰然歸順耶然每見史策不自反己而誚人之無度桀紂復起必掩口胡盧


高麗經科 

今之經科兼誦七書意欲博通而其終兼昧七書力有不贍則專心扵訓詁數行而不暇他及也古者取明一經以上其意詳盡髙麗睿宗時命太學崔敏膚䓁七十人武學韓子純䓁八人分處七齋周易曰麗澤尚書曰待聘毛詩曰經徳周禮曰求仁戴禮曰服膺春秋曰飬心武學曰講藝雖不詳其莭目㮣可推知既試而入齋每四時一試先誦而後出題問八道四試然後願入他齋者許之不能者黜之至四易齋而皆通者陞為進士七易齋而皆通者陞為及苐其間兼通四書及綱目宋元史及明史及麗史者直許近侍之班則逺方才學之士可唾手登進而朝無㓕裂之患矣比今之制豈不天壤乎


郡邑辟召 

柳磻溪謂鄕官座首別監當仕滿陞遷其意極是有未盡詳者余昔有此論今略記扵此東人尚閥之風為世深痼聞座首別監之稱鄙夷之不暇先湏改其號與京官同稱以新世之耳目雖陥扵罪必申扵監司待其勘㫁大則竄逐小則贖鍰不得輕自箠罰其辟召也亦付之公議不必邑中不憚旁郡一如古例又必禀于上官然後為之豈不大補於治理乎余謂朝家之不能得人不行徵辟故也古時大則徵起小則辟召所以野無遺賢縦曰不真其貯望自重坐待禮聘與腰帶茟硏肩荷薦席徼幸扵試庭之間何如也朝廷既聞其賢譽不煩銓曹或徳業充大國人之所屬望則不惜爵位馳驛聘召其餘使列郡檄召敦禮優祿一如京職古道可興也况古之人主輒云舊為小人知稼穡之艱難縦不能如此居公輔之任者必起自畎畝則必細諳蔀屋之疾苦其隱恤拯活必與生長膏腴紈綺子弟不同䓁矣沈約云漢代本無士庶之別始自鄕邑小吏幹佐方至文學功曹積以歲月乃得察舉人才秀異始為公府所辟遷為牧守入作台司漢之得人扵斯為盛蘇軾云漢法郡縣秀民推擇為吏考行察廉以次遷補或至二千石入為公卿黃覇起扵卒史薛宣奮扵書佐朱邑選扵嗇夫丙吉出扵獄吏其餘名臣循吏由此進者不可勝數玆數說者明明洞洞不可沒也盖親民莫如鄕官試扵事情見扵物則賢不肖較然矣監司輪逓召至詳詰邑事察識才能為九䓁殿最京司㨿以銓擇注望不過一二人而時風改觀矣昔孔子為委吏乗田孟子許抱關撃柝士既不得扵時則為親為貧皆可屑為此故周末賢君子皆為諸侯之陪臣曾不為耻也至扵漢世路温舒公孫弘于㝎國龔勝趙廣漢尹翁歸張敞王尊樓護焦延壽朱博鮑宣仇香之倫無不如此人未有非之者然而不行世閥之家恐妨扵己也至治之世君為官擇人而臣無擇官苟其賢也詢衆庶者在閭興賢能者在鄕其肯舍乎伊尹仲虺巫咸甘盤傅說非曾出扵亳邑閎夭泰顛南宮括㪚冝生太公畢公榮公非曾出扵豐鎬亦非素有位而貴也遇之以道則耕築漁釣逺迹扵田野海濵者皆起而任公卿之責矣烏呼何可復見此也


卒伍䓁苐 

今之京中三軍門將校四百有餘軍卒亦九千有餘禁軍則積仕數十年始得注望扵邉堡其終身不得者太半以其人多而窠少故也余居廣州境問於荷戈之徒亦有褒貶之名其實無事而只歛錢為哨將之私用云意者古有而今廢也京兵則將出任邉堡安可闕也若一依䓁苐而黜陟則擢之易而屈不敢怨矣四方之人亦試武出身及有藝能者輒補其闕不計久近專以䓁苐注望則精銳倍品而緩急可頼但鄕兵皆勒充者有賞無黜矣


祀官摘奸 

國之治亂專在憲令張弛法之不行雖有仁心善政無補扵國矣三公論道百工執藝各有其職其舉以申警則有大司憲在不涉刑獄鄙事自三公論道至百工執藝凡違法者考例舉奏勘律則付之該司違法而不奏者臺官駁而重罰則此一着為百度之要窽今也前東而後西朝白而夕黑諺所謂三日公事者煞是歇後語舉措不信刑罰不中民其可得以治耶試以一事言國之大事在祀與戎祈禳則祀奉先則祀不謹扵此將無所謹矣既受誓戒諸執事各就其家近隣借屋齋居戯媟頹惰無所不至自上必親遣昵近小臣摘發其有無罪至罷職每祀每然亦勞矣若使憲長禁察其不謹時又命小臣摘發責歸扵憲長則此特一有司事事簡而效逺矣趙浚䟽云致齋三日則集扵公所以習禮文以致誠敬違者以不敬論未知當時能舉以行之否私屋豈齋居之地今法之㓕裂多如此


改易道名  
 
麗時忠州人有弑父者有司請降州為郡仁宗問扵左右對曰禮云邾婁㝎公時有弑父者殺其人壞其宅洿其宮而止耳降為郡非古也王許之今八道之名各以道中两大郡合以稱之有犯倫綱大罪則輒易道名如忠淸道或稱公洪或稱淸洪其稱不㝎而數歲之後又還本名果何益㢤或謂改其道名為湖南嶺南關西嶺北之類則無此飜覆此罪人而不罪地也苟従麗王之制無此患矣


田制 

人無貴賤所頼者財財出扵田故政莫大扵田制田制莫良扵井井可復歟曰否古無水田溝洫以經界溝洫者濬深而導水也丘陵奇斜之地既不可畫方其平野則莫非水田以隴為畔平治如槃而後水方留蓄既未易整頓或風雨决壞不可復正此無奈何也廢井者䅈鞅鞅廢扵䅈而不及扵關外孟子與鞅並時而周逰扵晉滕齊魯之間何故不識其規制之如何諸侯雖曰去其籍従畎至澮深廣許多必千百年不迷矣我東箕子田殷末開鑿者猶至今形制可識况遍天下距川者耶朱子已有孟子不曾親歴之疑是果何故余謂當時立法如此不曾遍皆完成也此有旁驗禹貢甸服外薄四海咸建五長自冀方以北寕有此地此亦立制如此而已也且經界有二道或九或十都鄙鄕遂有九一什一之別两不相合而益不可以錯置矣且置此不論就今制而言之量田宜二十年而一行不然沃瘠大小必混矣其步畝也道各有使邑各有倅里各有長勢殊心別緩急厚薄之間必不能齊一也人皆曰理冝優民寕失扵寬雖有五種田形都不審察大府則倅必勢力故以寬為度小邑則恐懼上官專務刻覈驗之前迹寬急逈異此亦未允宜命一人總㫁各道先舉不如法者重究示信得其結負之數然後計會國用量㝎賦歛無容餘欠則惠澤周普矣以字為號亦舊制也字中有苐歴五結而易字苐者亦如人之行苐一㝎而不易田有東西南北之標識沒其人而書其苐可以易辨田雖有主人亦一時事不得為久逺之證夫田者本國家所有恐非私主所敢㫁古今所憎惡者是私田之獘也私之反則公也孰非公田田主者不過借公田而耕耘納稅扵公者也其互相買賣即私中事苟有大段可更者不必拘也昔王莽名天下田曰王田王者公也名之所以明其非私也其意則甚大後人莫能及其力量也不宜以其人而併掩之也凡田荒廢則務在墾闢賔主何論冝別付籖紙只記時主之名主去則易之用絶後来冐稱祖業之獘凡山野之地一紙經官占為己有者有罪其費價取買者只蔵私券扵家如例而已別有說不贅


俗莭 

俗莭以正月吉三月三五月五七月七九月九為重皆六律之月不但九九餘五者皆重陽而九為陽數之極故特稱也正月十五為上元七月十五為中元以月滿得名而春秋之始也六月十五為流頭麗時禳灾之俗八月十五為秋夕起扵首露王陵墓之祭歲起扵冬至年起扵正朝宜為端之吉日臘起扵䄍社起扵圡神寒食起扵龍忌十月一日起扵䅈陵四月八日起扵浴佛這都是俗莭


慶科 

書曰無疆維恤亦無疆維休國君嗣位政化伊始增廣生員疑若近之當此之時策訪治道登進賢良可矣詩賦較藝抑何所當仍而成俗凡有慶則輒設科謂之同慶增廣則謂以費多每設庭試得者千萬中一人餘皆含淚渡㶚逺人百舍重艱難百道未或有中何謂慰悅其不可也媍孺之同知也然而閥閱子弟讀書非願徼幸成習羣起而和附宰相従而賛成為逺人之虐政未有過扵此者逐年有大比逐月有黌試人無對卷之暇奔騖若狂實行為度外其害敎賊人更甚也至扵三年之比專尚讀誦任付拘曲之士出身仕宦愚劣故在句讀猶迷經義何論余謂此類皆合亟去無疑然去取懸扵宰相而宰相拘扵子弟揺扵朋親断無革變之理矣公孫弘曰去無用之言則事情得此一語為今日頂門鍼用人既不外扵科目而科目之言悉皆無用之甚者技俩不出扵圈套廟朝之論議家庭之訓習竊竊焉庸鄙是趨奈世道何㢤今有一說勉意循俗而亦不拂衆目別設一科或遇灾異或繋邉憂其大故非常合有通變則下敎論辨如今塲屋策問頒布求言一般四方之士各自敷陳道臣合聚封進命文學博通者揀取可用許多令道臣賔興敦遣来集京師召入殿庭排席離坐有司供紙茟墨硯然後一依漢塩鐡論之例反覆詰難或雜互羣策或別出新意使之該荅一一汰其無用浮詞又明日如例又明日如例凡三問三對揀其可者數不樁㝎或多或少其不能成文所對愚陋與初對逈異者知其為假手瞞國不但黜退削去儒籍永不齒扵鄕中以耻之昔班勇上書請置西域校尉使羣臣三難而勇三對盖漢法有如此也然則蔑識寡才始不敢生心其中選者必多可用之人矣及賜苐出身淸要無滯則人皆自勉而又合扵聖王之遺意耳


諫職 

無耳曰聾無目曰瞽此天刑也視而不見聽而不聞與聾瞽何別如此者人謂之聾瞽而不自覺其為病也甚矣雖欲見聞形聲隔逺莫能用其聦明是曷故㢤莫非吾心使之然也苟有誠存亦可以視聽扵形聲之外物之真贗吉凶豈復有遮蔵巧密之理乎古有極聾大瞽者桀紂是也始也有龍逄比干猶是視聽而不見聞者終也君子逺迹小人掩閇雖泰山壓雷霆震獨其身不覺也後世亾國之君不過小桀與小紂也大臣戀寵不肯言小臣畏威不敢言雖欲不䘮得乎故曰亶聦明作元后受諫之謂也人情喜䛕而惡讜讜則必躓䛕與利随故容直或有而罪諂無聞人誰肯背利而蹈危㢤古者百工執藝迭諫既吃祿為臣莫非諫職言路由是而廣開故曰明四目達四聦欲以天下之耳目為己聦明也式至扵立諫官則後代之謬也惟明太祖益欲廣之置給事中八十一人扵六科置御史扵十三道以司封駁別置都御史六人以緫之可謂周悉矣然既有其任則不在位者有侵官之嫌故又為躱避之捷徑終不若去之之為得聖王既置敢諫之鼓又有誹謗之木此必有直言而無姓名也或恐畏罪而不敢故也其必欲得有如此也後之匭凾亦猶是也古有地官司諫之名乃糾察萬民之職非言官也今之司諫院虚設公廨無人管攝廢之何害不若以諫職為兼任凡經政府喉院六曹京兆成均䓁官者皆兼御史之任通政以上稱都御史雖莅外方猶帶此名皆得以有懷畢達庶幾得之又有一說今之䕃仕謂之南行南行者前朝之南班也文武為東西班䕃仕居其下故稱南然如才徳遺逸之舉何謂南行今登科者率多無文倖占武亦多代手得捷其不得者未必劣而得未必優也何可以南行而少之若使宰臣薦剡不擇東西南班有官無官惟其人以次召入昵侍而顧問有助受任稱職亦使宦迹無滯得兼諫職裨益實多所謂能否恐非難別經握之臣以講筵試臺閣之臣以獻替試掌銓之臣以拔幽隱得人材試度支之臣以財賦增損試各有籍記他皆例此使憲府之長計其任職久近辦職多少奏之無敢或闕用為陞黜之道雖欲欺得乎


治盜 

平時之捕賊與亂世之首級何異盜不治則良民受毒國有寇必期扵克獲民有患而不思殄除可乎故荒政十二禁盜在中聖人之意也捕盜危事也渠必捨命躱蔵非盡力不可得或不免剚刃或為其報仇徃徃陥禍不以重賞購之何以為勸亦所以觀亂世之智勇也興動之方其可休歇耶今之酬勞不過堂上一階而無職得之非補懼禍殆甚故人皆願而反思回避故其得之者皆無功濫取者也今若擇其出身克勦者比諸軍功不論門閥量其輕重先補邉堡萬戶僉使之類入授京營武任稍陞營將縣官使有欽艶必將不憚死生而敢為以圖進身之資蘇軾云別設此科遺才皆為我用每州搜羅得一二十人圡豪素習其情耳目遍地盜無容足地且古英偉之士多出羣盜若導之有術變作賊為捕賊則窮治而去之不若因其材而用之也如周處三害而殉國之莭著扵史策李勣無頼而撚두001鬚之行載諸小學鴟鴞惡聲食葚革響何所當而不可今之時榮利自專脧剝日甚驅良民為賊矣
[난-001]撚 : 燃


權攝就真 

天下有事有能者顯其鈍劣任職不徒無利陥身是懼天下無事才無可試冐進者得志則非奸侫貪黷不顯非軟熟附麗不容是以卒有變故克亂之才必出扵㣲賤詩云哀㢤不能言維躬是瘁架矣能言俾躬處休此古今之通獘也故曰三辰失軌擢士為相蠻夷不恭拔卒為將也然使卑逾尊踈逾戚齊桓之扵管仲漢髙之扵韓信自非大智不能故必先試而後任也禍亂之生非有期會當小康姑息之際將何術而處之㢤為國之道保民為上治兵次之修內而攘外也夫近民莫如守宰一郡之內以守宰之賢否為治亂苟非其人其十考之間不至扵傷剝流亾幾希矣趙宋許翰之言曰小吏凖古法借以官資使攝郡符竢其功效而正除之則人人磨厲思自奮起其說甚是而亦有所本大學畜馬乗士初試為大夫者周制必先試而後真也漢趙廣漢為京兆尹韓延壽為左馮翊皆滿歲稱職為真又平帝紀有一㘦滿秩如真之語此便是這話又范仲淹之䟽曰知州不任事者轉運使奏罷之仍令權擢幕職官俟政績有聞一二年方真授之司馬公亦有自權為正之說明史每言試職實授之別皆可考盖歴代憲章無不如此而獨我東闕此要義所以難治也今宜著為憲始任郡寄者皆稱權攝列為九䓁褒貶三考之間皆居上下以上者方得就真雖已就真更居下上以下者復稱權攝如是者更不得注望則登仕人將自惜其身不敢肆為奸濫此勒私入公之路徑耳治兵將禦敵兵政懸扵帥臣今之帥臣專意扵揪歛卒伍賂遺公卿次及肥己禦敵為度外也昔趙充國班超皆任久功成宋郭進李漢超䓁數十年不易任久則事練將與卒面熟情孚又或南北異俗材器殊科焉得以數遷也此理人孰不知徒緣任者欲陞人又待窠若轉機之推移也自邉堡之將至扵閫帥亦皆如郡府之例權攝就真各限十考庶幾得之今之閫帥無考亦失制也監司雖與秩䓁未有不可考之理今者两營不相下違理甚矣漢之刺史以六百石督察二千石豈繋名位之貴賤㢤


西北民心 

關北本女真地內附版籍久矣關西則岊嶺以下中世或失之今既統合漸染文敎猶知戎俗之可耻也明太祖欲置鐡嶺衛云鐡嶺迆北迆西原屬開元自遼至鐡嶺命置七十站站置百戶幸頼朴宜中專對之才而得罷不然則西北两道非我有矣迆北北至公儉두001也迆西關西也迆東嶺東也我邦幅員極小又失其半何以為國如撫之有術固結民心猶庶保守也漢安帝時鄧騭議棄凉州虞詡云凉州士民所以父死子戰無反顧之心者為臣屬漢故也扵是辟西州豪傑為椽屬拜長吏子弟為椽以慰安之宋欽宗時割三鎭賂金約和三鎭之民守死不従奉使虜中如聶山王雲之流徃徃為两河之民所殺不得已請增歲幣以代三鎭租賦金人以此責其失信而民情不可逆也奈何今之時廢棄西北之人不置扵朝端此為淵䕺驅魚雀也我人之逃入彼境者率多貴顯其圡豪跋扈者徃徃憤怒竊歎而齊民之困窮無告隂遁無數猶不至空地而去之者有彼與我令嚴懼罪故也亦聞彼境之俗用人以才而不以閥閱賦扵民常制之外官與民不相涉也若論㸃兵則我民如入死地平時困扵役有事陷扵陳彼俗充額則喜出師則樂攻城殺將惟恐或後戰亾榮扵病沒將何以抵敵吾恐被髮伊川不待百年耳
[난-001]儉 : 嶮


偵探 

兵法云知己知彼百戰百勝知己既難况知彼乎尋常臨民隱詐㐲奸非譏察何以盡得古之六官爽鳩為刑官爽鳩者鷹也鷹眼逺睇草樹蒙密之際雉兎動靜無不明燭也然其掩覆蔵身不見形迹者湏頼檢歇而方覺也敵在異境詐譎百道非偵間善探雖有明智何由揣之故曰事莫親扵間賞莫厚扵間愛爵祿金帛而不知敵之情者不仁之至也凡治國用兵莫大乎賢才故我得則安彼得則懼項羽有亞父漢祖知不去此無以勝故不惜四萬金行間以逐之四萬疑若太多漢祖先探情形非此莫可不然亞父未必可動也韓信伐趙先探不用李左車然後敢進金可汗之中地砲扵遼陽也問策扵諸將惟九永介云先去袁崇煥然後中原可圖也遂以織造厚賂魏璫讒殺崇煥而無復捍禦矣此細探形便先㝎勝筭有以處之較量才知而不計兵力也不然則非편001有風角鳥占枯莖朽骨之技安得以億度㢤至如丙丁之燹林慶業守義州多般密偵先探動兵之日期朝廷不覺也斥和使之徃也慶業囑云行到幾程當遇大兵問之則汝宜荅云義州城中方屯十萬兵糧餉如山乃用白布環城如粉堞然扵是兵過而不侵義州獨免剙殘用間故也今世使价出疆孰不欲詗知虚實只知吝惜財賄逆探語笑扵胡越心肝亦踈矣近世有閔姓宰相遇朱姓人扵燕中浪信其為明後傾廪厚接後使之行寄書遺幣後使審之則非朱姓而跛落乞丐之瞞過者也又有邉報時邉人與彼氓約其探報許以七米石既得則减米二石彼氓笑而受之曰自此汝軰無更偵探為也我俗陋劣如此天下有久亂而無恒安安而語亂人無不姗笑為異如暑之論寒必然之理然里長者獨緝其獘裘曝其緼袍將有以待時禦寒則兒男幼女必相随而拍手不知霜堅氷反以絺綌為疑也寒暑猶必歴過半歲寇亂之生或不免扵步武之外國人昧昧然不以為慮何㢤
[편-001]非 : 雖


近侍宣召 

退溪曰面論雖好或值他擾恒未盡意不如抄出所論之條寄示則可以專意細考以承誨益也又曰看書有疑欲相見質問及見不能形扵言心與口不相應此實際之言也君臣講筵亦如此唐鄭覃有書進故事之規日日如此必有補益况近侍者以備顧問上下酬答思索轉深功夫接續雖欲放置得乎今世經筵或未必逐日開講縦曰有講不過文具而止依文而讀率口而談彼生不讀書怙勢席寵者冐進冐退不見優劣故其選也只論閥閱華冑甚可駭也司馬光曰侍従近臣每日輪一員直資善堂夜則宿扵崇文院以備非時宣召所以然者一為無所壅滯一為欲知其賢否也盖資善近崇文逺凡伴直皆逺而使一員在近以待顧問不必面訪必書經義時務若凡疑難者日書數條中使臨門促荅以為例人主亦不敢或闕此拔其最劣汰之責及圈錄之臣則庸惰無識者自不敢叨入禁近踈逺之臣亦能以才迢擢豈非振俗之一段乎古人之慮逺有如此者


致仕 
 
七十致仕聖人㝎訓然今俗勢力者八九十而不退踈逺秩卑者猥不敢請此何義理孔子致仕猶月朔朝服而朝有大事則與聞請討陳恒雖衰老致政凡係國家重務或露章論列有何不可其或素乏産業不免凍餒是不可不念今例賜七品祿又歲時有酒肉粟米之問恩義两得矣如是不去是無耻之人雖勒令致仕可也不然隱忍成風廉隅不復可責豈非世運之所關


面手不掩 

人面與手常不掩夜卧覆首則殀拜而縮手謂之鮮䘮禮別有幎握以此也醫家云人面耐寒頭者諸陽之會也諸隂脉皆至頸胷而還獨諸陽脉上至頭耳故耐寒也驗之果然也余又思之五臟心肺在膈上心者血之主肺者氣之主血為榮氣為衛相随上下通行經絡肺心脉在手肝脾腎脉在足又大小膓心肺之合而皆傳導之官脉亦在手手所以不喜掩蔵也聞倭人冬月露足此雖習成而海島氣煖故耳


三部脉 

脉有三部之別其理終不可喩古人亦未及論此夫脉之徃来只有一路何故三寸之間前後不同余略已加功然終不得也近時有姓劉者按婦人脉易其左右又云腎與命門男女不同也又任姓者云不獨易其左右前後亦可易也有崔姓者三部之下別占三部曰彼陽而此隂心腎互易肺命門互易也余目見其多中嶺外有朴姓者診足之太溪如手之三部其說差近手既如此足亦恐有此理也余謂此皆出奇眩目之談其或中者不過臆而已矣


舉主連坐 

治天下以人得人以薦薦以才能此愚智所通知也何謂才能保民禦患而已事上不與焉也君子保民而得罪扵上則有矣未有因事上而得罪扵民也故曰民為上社禝次之君次之也論政莫如尚書終之以䅈誓義有可取夷狄而不棄也䅈誓之中亦有要大學採以著之其意不越乎薦賢則利蔽賢則殆孔子所取亦必在此而曾子有所受之也故曰進賢受上賞蔽賢蒙顯戮此豈非聖徒之言而根扵䅈誓者也耶欲使薦而得人湏申上賞顯戮之法然後方庶幾也昔椘莊罷朝而晏曰吾與賢相虞丘子語樊姬掩口而笑曰妾幸得侍巾櫛非不欲專貴擅愛也以為傷王之義故所進與妾同位者數人今虞丘子為相未甞進一賢安得為賢王以告虞丘子虞丘子辭位而進孫叔敖椘之覇樊姬為之也苟有如孫叔敖之才而為人臣媢嫉掩蔽則死下獄投逺方宜也非不幸也是以薦主連坐之法王政之所不可或闕歴代而不舉者宰相不樂而人主為其撓奪也世言人之善惡何以前知此不成說余曾論此事曰天子不知人失天下諸侯不知人失國為人臣不知人失官奪俸即幸也何敢辭諸此法若行薦者百分愼重被薦者不敢恣肆而真能真才亦可得以上聞矣既薦之後觀其出言制行慮有不終則許其先發誤薦之失得免扵咎責其事尤密無滲漏矣又若因此循嘿不肯剡進則不忠益甚其專扵身謀而不患朝廷之無人可乎有令而無薦者宜與失薦同罪則人亦有不敢矣天下之不治都由世之棄徳而賤才也如欲世之尊貴才徳莫此之為要也知此則斯過半矣唐臣陸贄之言曰一經薦揚終身保任各扵除書之內具標舉授之由示衆以公明彰得失得賢則進考增秩失實則奪俸贖金如是則苟無其才孰敢當任苟當其任必將竭力此聖王無為而理之道也其說亦是世之病難行者莫不曰人心不古私意交橫㓛與過無以別也此知小而不知大也甲是而乙非㫁制在君君未必明智則容有錯互善惡也従而進退則事未必得中然人風則改觀矣縦使非善其進之者心以為善也縦使非惡其退之者心以為惡也使天下之人明知意在進其善退其惡則有益矣比如射之不巧者雖百發皆不能中人其恃其不巧而不為之俻耶又如設科取文詞也今之所取八九皆劣劣未必不得然今之應舉惟務業精者設科之意本在此故也孰敢曰吾將劣文詞而祈中乎立法之意民不得不従也故國之布敎只觀大體如水流必下火炎必上古今未有行而不獘者也因噎廢食非通理也若取其甚者坐之不避大官罰有年月之限無少容貸則民情豈不振刷乎此法又湏兼九䓁褒貶然後可行不爾則必將因循遷延而不肯修舉矣凡居內外官上考下考各註其善惡惟悉不如今之两句草草縦無顯見過惡苟祿容身無所施為亦可以懲戒矣又如宰列邇班使大臣品考如例其御史巡道發其贜濫必留郡數日以文字發問渠自該荅㨿以為案俾無後言將舉一而諷百矣


乗馬耕牛 

易曰服牛乗馬服是駕車則乗非騎乗乎說者以左傳為證而余則㨿陟彼髙岡我馬玄黃彼岡巒崔嵬非車之所升陟則已有騎乗矣人或致逺騎而疾行非難暁者豈有但用扵車服而以待後世之理㢤牛之耕雖曰始扵趙過而冉耕字伯牛司馬牛名犂奚所取義㢤淮南子云耕者日退織者日進此則非牛耕意者雖或牛耕其制未俻有不甚便者而山野根荄之地或有反以耒耕為便今俗非熟田亦必用耒淮南之所指不過如此凡農之所需莫如糞周禮有糞種之法以獸糞涴水漬種也既知漬種之益扵穀則豈不知牛馬糞之肥田乎肥田莫若牛糞農之不可闕者也孟子謂糞田註以為培壅禮有為長者糞之文此與通用不必與糞種糞田相勘也武王歸馬扵華山之陽放牛扵桃林之野兵戈既熄士卒歸農牛馬奚獨不然聖人必不以有用歸扵無用也商子云縦馬華山之陽放牛扵農澤此湯武之賞也桃林也而謂之農澤則歸扵農可知也牛歸扵農其耕又可知也劉向新序鄒穆公曰百姓飽牛而耕暴背而耘此尤可證當互考


糶糴 

東坡䟽曰父老云豐年不如凶年天災流行縮衣莭食猶可以生豐年舉催積欠胥徒在門枷棒在身求死不得言訖淚下臣亦不覺流涕以此流民不敢歸鄕孔子曰苛政猛扵水旱殺人百倍扵而人畏催欠乃甚扵水旱余讀是文又不覺澘然淚下矣然此猶古之淳風也近觀鄕邑不論豐凶民無逋欠官無龠合之未收當秋冬之糴守宰多發軍校逺村近隣踈族外姻發屋披箘合輸共納惟以無逋為限雖欲有積欠得乎若使子瞻見之恐不止扵流涕而已抑又有甚焉既無逋欠而什一之耗剰留為官用其雀鼠之偸損則却以小斗彌縫故簿錄日增久必陳腐故又必計戶勒授民困益甚民受十斗每縮二斗則其食不過八斗也其輸也添耗一斗又有斛面落庭之稱恰為十二斗徃来贏糧脚價所費許多通計則倍輸矣春糶秋糴不過七八月間而民必倍輸里閭私債不至如此之虐也此古今之所無也若使賈誼見之必將長太息而不足


田溝滲濕 

畎澮溝洫所以避旱澇若但為㝎界則何必至扵深廣之一仞耶雨水之時傷濕亦多余驗之苗則同時亦同咫尺之間成遂太別皆緣無溝滲濕傷根也凡山下之田水滲圡中故人不覺而穀不實農家湏知此意春耕之前必濬洩上畔使水易晞不可忽也若田形內凹不冝治溝亦湏橫溝其中使左右合湊愚氓惜其畝縮不覺得少失多比之扵人暗地䜛賊害傷家國者似之


用裕難莭 

庶民者貧賤之人也民之疾苦惟居貧賤者知之貴富何能焉况人主之生長深宫耶常平之法廢而糶糴單行糶糴者使民負債之術也春而窮乏無價而出之人孰不趨秋而穀賤添耗添剰取盈而収之富戶亦竭况殘民耶余驗之凡貧戶免死足矣既免則與飽同矣従富而貧従貧而飢或死皆緣債物也國家撫䘏赤子而以債物誘導可乎不獨扵此雖稱貸無剰者亦甚害春貸秋償其間甚促而計家中原有之財則縮矣前年不縮猶貸况今年之已縮耶前年縮一斛則今年縮二斛矣貧民無飯則煑粥無粥則蒸蔌亦可以苟延矣困則困矣在財得贏貸則用裕裕則難莭故忍飢不求扵外者常存其不忍飢困而求貸求債者必不能保守舊業貸猶可懲况糶糴之倍輸耶葉適之言曰數世之富人食指衆矣用財侈矣而田疇不逾扵舊則使之能慨然一朝自貶損而還其初乎盖未有能之者也扵是賣田疇鬻寶器以充之竭盡索然無聊而不止此善喩也人情莫不惡儉而喜奢惡則求免喜則易循貧人之儉力不贍也貸而贍之則何所不至此所以循目前之快而㤀方来之難継也余見鄕里之破落門戶八九是因官糴私債而至此也詩云倬彼甫田歲取十千我取其陳食我農人自古有年先王之賦逐年留四分之一三年而剰一年之蓄待民飢而與之豈有還報之政今之時私債有禁而國專其利或至扵勒授而責輸諉以軍餉蕩其産而不足至扵逺隣踈屬常不得免焉余則曰今世保民寕不若不舉濟救之術任其自謀則未必皆死而生者得以保家人情安矣至於大飢捐瘠則彂倉賑之而已矣


民生逺慮 

民生在扵勤儉勤則財生儉則不窮不勤不儉雖四海之富必至扵竭况匹夫乎人情莫不欲逸欲奢不但性氣所使習俗化之也杜詩云無貴賤不悲無富貧亦足天下皆賤且貧勤儉何難如鳥獸之日出求食而不自覺其厭怠也但有富貴者在眼觀其事安居逰戯而無所猷為也觀其服飾車馬宫室華羙都雅扵是羨歎而思效惟力之所及則及矣其及之者初非財裕也惟即事是圖而不計日後之殫盡故此年而不思後年猶是逺慮乃或春而㤀秋朝而㤀夕惟汲汲扵充其欲而不足孟子曰無恒産而有恒心惟士為能苟無恒心放僻奢侈無不為已無恒産而奢侈不過指升斗絲縷之間過扵見在之分也一或容濫則其竭可立而待也庶人霑體塗足盡力謀生及夫囷有餘粟架懸完縫便成富戶扵此而益勤益儉斯為保家之主矣一或少忽悔已不可及何也庶人之産初無原本皆由扵力作日必再食惟再食之難充財何由聚停耶扵是求債而倍償賣田而補缺不覺竭澤而無魚也是以先王制民之産先自己始示儉扵下貴近先效則黎民化之不然愚下之渝變無可齊之日矣司馬公曰富者智識差長憂深思逺寕勞筋苦骨惡衣菲食終不肯取債扵人故其家常有贏餘不至狼狽貧者呰窳偸生無逺慮一醉日富無復贏餘急則取債扵人債不能償至於鬻妻賣子凍餒填壑而不知自悔也如此不獨不知悔悔亦何及可哀也


小人意態 

小人意態與女子䓁女子朝晝謀慮不越乎羙飾明粧髙其鬂髻塗其粉脂非自悅其目乃為人也人見而咨嗟艶歎則便巧笑軟語顧影徘徊以為自得不然大耻也小人在室糟糠而攤飯對人鶉褐不給而鮮服過市至扵借隣增彩奪人衒色遇人之逾乎己則輒愧其不能及雖冐行敗産不復計也此只是內不足故務外不止也子路之緼袍不耻不過守分而不願乎外也苟可以自裕長裾廣袖何苦而不為㢤凡禮家衣裳制度只指可得為而為也非謂必如是乃已也是以䘮祭大莭也而不耕者無盛不績者■不衰君子不以為咎也古禮置不論至扵家禮之簡略實非貧窶之所可盡行祠堂之制歛葬之具饋享之莭居家之儀類非單獘之所辦朱子豈謂門門戶戶悉皆倣此故昏幣事重也而許用釵釧果實之屬他可以援例也故制禮冝従貧賤為式雖天子之元子始生貧而已賤而已况士之富貴倘来而非固有也豈合以倘来為法扵本分㢤世人不達此義遍考文書滿意相髙不及者嗤㸃不暇彼㴞㴞內不足之徒濫與卿相摸擬枉費財用公私安得不匱余故曰今之俗其異扵冶逰之女子者盖鮮矣


獎廉 

今之䕃仕者勝國之南班也苟在此路者不論材與不材必一經守宰又不得陞秩為髙官意願止此外此則不曾致思其材與不材不但他人不知己亦自不知素飬然也古人有言人之自愛其身而重犯法者以淸議之可畏前程之尚逺也既無所畏無所慕則仕本為貧責以無貪不可得也今制贜法不明畏非可懲官迹有限慕扵何施或巧扵求仕長扵掊克屋潤而財溢子孫長世廣賄延譽姻㜕閥閱轉成髙華之族不然棄廢窮餓衆従而侮辱之矣夫人各有知覺利害自明將安所取舍㢤百金重扵團黍而小兒之趣在團黍名譽髙扵百金而氓庶之趣在百金理義重扵名譽而俗士之趣在名譽其舍生取義惟君子為然利之所在物情各異也昔有獄吏受賊金銀許多而縦之因挈家而逃使不受賕老死不得官受賄而逃不失為富家也若守職之利有大扵受賕必將却金而奉法今䕃仕之無廉實國家使之也凡利害之㘦法有所不能禁為法湏禁扵未然之前必先立獎廉之規宦達榮祿不啻受賕之小而不失名譽雖賞之不贜矣


常平 

糶糴之害民不可勝道余已不一言之古人每以常平為善春而穀貴則减價而出秋而穀賤則增價而入國無所失而民獲其利也然俗情詐偽偸弄難防四方之穀價不齊守宰因緣容奸何以盡察易至扵飢荒失賑兵革闕餉則甚害夫常平者聖王之遺制非獨李悝耿壽昌為能也我國壬辰以前列邑皆有常平穀今盡變為糶糴矣二者勿論孰優孰劣惟利民者可取凡三年而蓄一年之用列邑同然縦曰易縮常賦之歲入可以賠補待不時之需他不可䘏也且驗之豐歉春秋穀價無甚判別此緣牟利者日衆多蓄而售巧也若常平之大行民皆趨之則彼私蔵可廢民又得利豈非大補乎以此為㫁可矣


胥徒褒貶 

周制庶人在官者與下士同祿祿足以代耕也後世以祿飬兵則凡京營軍卒均是在官與胥徒䓁今法禁營之騎兵仕滿出任邉將或宰逺邑然但計久近不以材藝則失之矣逐月課試上下稍食餼廪稱事則無能者自退拔萃者可擢以次出補權管萬戶之任待其功著陞為僉使營將歴閫帥入為內職何所不可文官尚閥已是悖義况戰士耶推此則府史胥徒亦可以通變善處也今諸司之官惟思數遷規利不曾留心曹務凡憲章條令俛首刮席寄命扵胥吏公卿大臣入對前席又必出訪曹吏而後㫁事不以為耻是何道理俗諺云朝鮮亾扵胥吏余則曰國家頼胥吏而猶存無此將百度廢矣然今也諸官任志黜補私役雜務故其人又皆愚劣無識何與扵典故耶髙麗之制胥吏咸有都目褒貶以之黜陟人各自勵才不才見矣今若考古循今各置掌故之成籍然後逐月較試擢其優者補京校待益著才能然後出宰外縣亦湏有㝎額㨿課試而為次無得移動則胥吏之學亦能通明而事無濡滯矣如此則有才者勸而尚閥之習庶幾稍殺矣今外邑有鄕吏假吏之號假吏不敢與鄕吏䓁其要任者皆鄕吏主之尚閥陋風無處無之甚可惡也要除舊俗亦湏有術邑有戶長吏房之位是最尊也先試筭數俚文及郡邑故事决訟無寃䓁書官長及鄕員同考排次至十考擢其優而授其任衆不敢復争矣


孝悌力田 

古者三物興動孝友為先烝我髦士必扵農野其義至矣後世取人以文詞士耻鉏耨風俗日渝財用不興職此之由也漢恵時舉孝悌力田復其身髙后置孝弟力田二千石者一人文帝詔孝弟天下之大順力田為生之本三老衆民之師廉吏衆民之表武帝時舉孝廉一人後漢時丁鴻與司空劉方上言乞自今郡國率二十萬口歲舉孝廉一人至唐楊綰為相首建復孝弟力田䓁科當時髙之風俗翕然丕變此皆深計逺識也夫天子飬老袒而割牲躬耕籍田立觀光法使天下有所慕效猶恐導化之不覃故使遐裔之地舉孝弟力田尊而崇之使人人暁然知篤行之可貴力本之非辱駸駸漸染則種種治具莫非枝流事是以聖人論治富之敎之而已孝弟為敎之本力田為富之本也不然者皆無本之治而可乎然別置其位不得與士大夫同列則民風依舊不變矣又孝弟力田或不免鈍劣無能不堪臨民則將如何今閒司㪚官未必皆才堪治理只恭遵式例者能之若使先任此䓁而申九䓁殿最法則才不才判矣如是彼鈍劣非所慮也今科詩但以詞句擢拔其人或輕脫可惡或由私徑或由借述或值蔵稿皆不與材性相涉然不計賢愚宦仕無滯彼縦曰無能汚不至敗俗之人豈非反賢乎㢤


蜀體 

松雪書法人謂之蜀體蜀者指東坡也雖有轉變盖有餘流矣東坡醉墨堂詩云不减鍾張君自足下方羅趙我亦優羅趙者羅叔景趙元嗣也與張伯英並時見稱扵西州而矜巧自與衆頗惑之故伯英自稱上比崔杜不足下方羅趙有餘西州者蜀也而東坡自比則意者蜀中自有流傳此體至蘇而增益之也蘇比扵羅趙有優故羅趙無傳焉耳


崔震瞻 

國之求臣以不貪為先有才次之無才之害止扵事不修舉貪得之人只窺占利己而㤀國與民也利民便是利國利專乎己則國亾不䘏也貪者有貪名有貪官有貪財貪名者有耻此猶難得貪財賤劣人知可棄惟貪官不可防既得勢位名與財同歸故捨生而求之至死而不悔也子曰能以禮讓為國乎何有貪之反則讓余考舜典其無為而治都繋乎四箇讓字文王受命自虞芮質成始亦由扵讓路讓畔及士讓大夫讓而已故曰取人先去易進之士易進者貪官之謂也然貴而知足易賤而不進難世之崇顯而廉退者其始使貧而處下未必不沾沾扵前途也余聞西邉朔州有崔震瞻者三世同居御史褒聞拜寢郎時黨議方熾一日衆僚齊集口口橫騖崔獨無言詰其色目則曰邉裔之人寕有東西之可指生平但知睦大夫之賢睦即得罪時論而曾謫于朔者衆皆駭愕又曰大夫卒扵朔其夫人弟来護䘮不知誰某而宏傑大人也此指吾家兄也衆益駭之又問其去就則曰微賤得官豈非萬幸家有叔父餘年無幾若繋官遲回存亾不可知其義不可不歸俄而果棄官去吾友洪某在座與聞為余言之余謂此賢士也凡逺方人必附託時論此人獨抗論扵衆椘之中有不屈之志即是不負初心也既得官惟當勉勉従宦期扵守宰則榮寵極矣而無少顧戀父圽而飬諸父至以貴易之孝之至也然則其三世同居非釣名也敦睦根性也豈不使人感發善心耶所存如此有才無才何暇論吾不復聞其簡拔可歎


庶人家禮 

大戴禮云大夫祭牲羊曰少牢士之祭牲特豕曰饋食無祿者稷饋稷饋者無尸無尸者厭也謂之稷饋則不用肉亦無黍矣國語大夫舉以特牲祀以小牢士食魚炙祀以特牲庶人食菜祀以魚上下有序民則不慢也庶人所謂無祿者也祀有魚而無肉也特牲饋食者諸侯之士也非無祿也雖用豕而有肺心舌膚臂臑肝骼正脊橫脊長脅短脅離肺刌肺䓁而已又有魚腊魚用鮒腊用兎稱獸而不稱牲两籩棗栗两豆葵菹蝸醢两敦黍稷两鉶和芼菜大羹用肉湆庶羞四瓦豆庶羞異味也胾二豆醢二豆而醢不過用㨎則漿醋之流也牲有九體而皆俎實又近竅一莭不用則肉厚者廢而其近足一莭薄劣可知矣又有離肺刌肺之別而離一刌三兎比諸豕尤小而用體皆同離肺有四則其細小可知士猶如此况庶人㢤今俗以家禮為士庶通用之例其世數品味㫁非無祿者所堪余謂程朱皆登朝顯仕之身朱子居祝夫人䘮時記其所甞行者如此非謂貧賤同然也大典六品以上許祀三世則七品以下不許也董越朝鮮賦云卿大夫三世士庶只祭祖考此指七品以下無位之士也是時即我成宗十九年戊申而國法猶行也家禮猶諉諸時無立宗之法今制許不祧之祀則又非朱子之本旨也余故曰識禮者宜別為庶人家禮一書為無官者之通行斯可矣無田則薦而不祭故聖賢累言之是不獨力之不及亦義之不敢也此可與知者論


張芝餘術 

貧者讀書則猶可借人卷之而習字無由也紙札其可易得耶或用磨石受墨不涴非如鈆槧之太滑可用也張芝臨池學書池水盡黑盖以既書洗墨故然也今城中乏紙者得造墨家磨治之餘水就三角山下流石滑處習字得張之餘術矣


思齋羙談 

思齋金先生有所識黃姓者殖貨致謗先生寄書云僕二十年處貧約弊廬數椽薄田數頃葛衣數件而卧外有餘地身邉有餘衣杅底有餘飯持此三餘髙卧一世雖廣廈千間玉粒萬鍾紈綺百襲視同腐鼠所不可闕者惟書一架琴一張茟硯一匣一䨇迎睡一枕納凉一負暄一楹扶老一笻尋春一驢是足以送老矣先賢羙談可以表揭而三餘一句尤愜詩料


葬經 

堪輿之書祖扵赤霆傳扵靑烏大扵錦囊楊筠松謂赤霆者張子房所作靑烏者漢時人所作失其名錦囊者郭景純所作今謂葬經素隱翁曰佛自漢明時而靑烏有木魚之說魚帒自唐時而錦囊有金魚之說何也今人疑為筠松偽作亦未有㨿其術謂葬人扵山遺骸受氣䕃傳子孫猶樹根得氣花實蕃衍然子能受氣而亦能令孫受氣乎官府之吉凶及扵胥吏學舍之吉凶及扵士林為後者應扵所後奴僕牛馬應扵其主術者以接樹取比用彼枝傳此氣其理或然父子異體則不必相通父飽而子飢父温而子寒一指之病莫不痛㘦而㫁而分則不相及况異體之父子乎子在膝下一吉一凶不能相及况逺祖之體魄乎此皆氣之相感也子疸療以父塚之圡馬咬治以鞭非感而何余謂近世有驗衆人之冢者體魄與子孫每每吉凶不同始知彼安此安之為不驗別有論不贅


尚丘潘三姓 

尚閥之風國初未甚也不獨羣下之成俗必因上之導率也姑舉一二尚領相震不階先䕃位極人臣人皆聞而知之丘從直始登苐逰扵廢院成宗微行遇之問其業則曰春秋試之果通暁明日直除弘文修撰三司官駁其㣲賤乃召三司官至前令誦春秋皆不通次及従直誦說無滯乃曰習經者不許經席而不習者獨專耶諸臣無以對後従直位至正卿門徒亦多貴顯潘碩秤두001宰相某之家奴也宰相愛其才性敎以書史乃託扵富家無子者為之子匿迹力學不許相通後登苐位躋宰列淸白謙恭為國藎臣歴八道監司至正卿後主家子孫殘微或徒步扵道路碩秤遇之下軺車趨拜一日上章吐實請鐫削己爵而官主家子孫朝廷義之従其願官主家子孫而令碩秤就職如故人至今賛歎不衰碩秤事既難能而就職如故尤不易也如是人風豈不奮勵才徳豈不興動耶今制有署經之規凡始為近侍及守宰者必列書己四祖母四祖妻四祖臺官叅閱揀汰然後赴職四祖者曾祖以下及外祖也只取門戶而才徳不與焉此宜亟去也雖或十二人中微有玷釁又豈可以此掩其賢其阨塞如此又如劉副帥克良徐孤靑起皆人家奴也劉殉大莭為名臣徐為士林宗師俎豆祀之人之賢徳不繋扵世類而今亦不復見此矣
[난-001]秤 : 枰


尚震 

尚相震不言人過客有言某一脚短尚曰無已則寕不若云一脚長也盖不忍斥其短也吳賛成祥有詩云羲皇樂俗今如掃只在春風盃酒間尚改下云羲皇樂俗今猶在看取春風盃酒間其厚徳大率如此然其立朝也駁撃奸侫不肯随波跼蹐故卒為名臣云


鄔若望 

鄔若望者西洋人天啓間至中國善醫究中國本草八千餘種惜未飜譯此必有奇方異材大益人生不能傳後而泯焉可異


侈 

漢文時賈誼有政事䟽云今民賣僮僕者為之繡衣絲天子后服而庶人得以衣婢妾繡是天子之服富人大賈嘉會召客者以被墻是時漢興數十年夫䅈之虐毒劉項戰争之餘文帝加之以儉約而民風侈泰何若是極耶意者文帝之治以寬為度身雖務儉而刑禁太縦一莭二莭争相務髙以至扵此也管子曰家無積貯衣服修乗車者飾觀望步行者襍文彩本資少而末用多者侈國之俗也國侈則用費用費則民貧民貧則姦智生姦智生則邪巧作故姦邪之所生生扵匱不足匱不足之所生生扵侈侈所生生扵無道故入國邑視宫室觀車馬衣服而侈儉可知也盖國久而不如此者稀矣書云怙侈滅義服羙于人詩云蜉蝣之羽衣裳椘椘諷誦三復嘅歎之意自見


安李友愛 

中世安相玹李相浚慶皆以友愛稱安之事兄瑋如嚴父乗必下馬拜必牀下唯諾惟謹李之事兄潤慶如親朋坐必促膝卧必䏈枕或至扵爾汝是則主愛主敬之不同也至安之亾瑋弔哭無異平人潤慶之亾李悲慟甚為之制衰前此自期以下俗不制衰也余謂瑋之如平人非與扵安李則長幼無序將有敬滅而狎侮者矣退溪荅琴聞逺書云吏判安先生每日見伯氏必行拜惟謹安與退溪同弘治辛酉生猶稱之以先生非尋常卿宰可知其沒二百年而後生不知有其人在可惜


東坡論科試 

法無不弊而貢舉為尤甚利害關津故人皆殫智竭力以圖之萬巧千詐何所不至惟繋操柄者随苴補也雖良法羙政未有無其人而獨行之理故君子立制度其流弊取其長而㫁行也蘇軾熈寕一䟽騁突䧺辯眩飾文彩足以誣欺千古憂世憫俗者詎容不辨其言曰以孝取人則勇者割股怯者廬墓以廉取人則弊車羸馬惡衣菲食徳行之弊也余謂上之所造人必赴焉若不以徳行則又將悖父詬母奢僣遝至果何所取舍㢤其言又曰自文章言之策論詩賦均為無用近歲纂類經史綴緝時務謂之策括臨時剽竊竄易首尾以眩有司且無䂓矩繩墨聲音對偶學之易而考之難弊又甚扵詩賦余謂且置士習之橫决只觀其本義策主扵事務論主扵見識彼纂類綴緝自是其人之罪何與扵立法士有真偽考必明眼猶可以革獘為正其聲音對偶之詩賦則雖契為司徒夷為宗伯無以簡拔得雋且策論則使士猶時或寓目經史驅之以詩賦人將竭其心智筋力扵無用之地增其輕浮氣習俗以之敗壞以此較彼取舍可知且策論文字雖曰矇不自觧既出身開口論事猶是這話至若詩賦其事上治下何甞一句相涉策之有括以其有程式也其虗頭中頭設弊捄弊各有其套可以纂類而得之考官又未對而先㫁其論惟中其意者得之何謂問策對策若先黜程式俾不得與焉則此弊可以稍去矣然終在文詞上說故策論不如徳行舉之以孝廉未必有實然其意則以為孝且廉也使一世之俗知孝廉之可以待聘雖十舉而九失法猶不誤也何以明之今之科榜八九非人望為士者目見如此惟患己功之未至不曾道吾將拙其文而售世者法之所導然也科舉者聖人之世未之有也兆眹扵漢代猶是務實國舉而人應也或有舉而不應者異乎後世之人人覔舉而不待人舉也漢之求才猶在實行故武帝之未見相如恨不同時既得官不過文園令蘇武名莭為五言之始而位不過典屬國方朔之華藻而畜以俳優可以見矣魏之三君專尚文詞晉宋之後只重門資至扵梁陳尤重賦詠隋初餘風未艾開皇中因李諤之言赫然開悟禁㫁浮詞泗州刺史司馬幼之以表不典實得罪楊廣一變前法始置進士䓁科後来積弊不復可正廣實為之作俑然猶試策而已至唐髙祖進士加文明經加帖轉成弊俗幼誦當代之文長而不越諸家之藝習扵矜己勇扵凌人國以之待士家以之訓子投間扺隙奔競難遏則不得已剏謄錄封弥之䂓視同防偸畢竟詐諼不止而人風益渝也我國之有科自勝國䨇冀始冀當五代郭周用其法来施也詩賦頌策䓁試至今遵行也實行文藝如隂陽晝夜不可並立故此盛則彼衰為世否泰之大數天下不復治矣君子援聖人已試之道方將與俗學辯尚懼不勝如軾軰突出橫决必欲鏖滅而後已可勝咄歎


習俗難變 

余夜卧覺得習俗之難變也甞夜寢乗便北首既經歲月易以南首昏夜睡覺必南北換位心知其不然而猶惝怳難辨至屋脊向背壁近逺尋究然後始㝎明日又如此習扵舊也若使寄㝛他室又何従而覺之又如昏暮投宿山谷其蹊路迂回轉深至暁將發宛似日出扵西月落扵東也始知世事嬗變心亦随移非細察明識有不可易㫁况愚氓惟踐舊迹智思痼熟者耶故曰因俗而治者吏習而民安其說亦或有理


祭三世 

周之禮葬用死者祭用生者按大傳大夫三廟謂三廟則上及曾祖然王制大夫一昭一穆與太祖之廟而三盖天子三昭三穆諸侯二昭二穆大夫一昭一穆降殺以两何可以一長一短周又立宗則有太祖之廟如天子七廟諸侯五廟並言太祖也大夫有曾祖廟則當稱四廟矣此㫁従王制為宜也然大夫之爵秩無恒前賤而後貴者可以前無而後有或前貴而後賤又或既廢而還復其可随毁随立耶愚謂大夫當有祭田子孫雖賤田必不収不収則當祭其子孫貴而上及祖禰者亦必國有以贍之與圭田䓁也夫有罪去國者三年不収田祿况以偶爾無官而去之耶古者大夫以下有廟無主不過以束茅依神而祭無廟便是無主也其有官而無官者三年之內固有田矣廟亦不毁三年之後廟毁則不祭㨿禮無田者薦而不祭如春薦韭之類是也故不耕者無盛不畜者無牲粢盛犧牲非其分也至於後世無官之士悉得祭四世而皆立木主又國法許始祖之不祧則大夫以下至士庶皆有二昭二穆與太祖之廟而與國君䓁僣亂兆矣奚可㢤


軍兵保 

國之兵制自五衛罷而三營並設扵都城訓局者壬辰後剏設御營者癸亥後剏設皆因亂懲毖之意也比扵漢之南北其意亦好雖咎其兵農之判而漢亦有親兵其不虞之禍又不可不備也若鄕兵番休豈如專心力而練習者歟禁衛者始不過訓局別隊而肅廟時使本兵之將領之扵是稍張大與两局抗而又過之两局之任秩與本兵䓁故勢不相下無總一之意程子曰多多益善只是分數分明謂條貫不紊也若倉卒之際叛逆間之患生肘腋無以制矣此不可不慮大約訓局馬步兵五千二百餘而馬兵七百十四名除西北二道合六道砲保餉保合四萬四千名也御營標下兵別跛陣合一千八百餘鄕正軍萬六千七百餘而六道米布保四萬九千餘禁營標下馬兵七百二十六鄕正軍一萬六千三百餘保亦一萬六千三百餘不能盡錄也保者納米與布為軍需者也古者飬兵責之田賦未聞更有納米而為餉者也其長従之待哺亦似冝然禁御番休亦各有保何也無已則寕不若盡驅為兵迭為其保則國無所失民亦不怨而軍額頓增耳以兵餉兵立制之失也苟其始也一以田賦充其衣糧豈有不足之理法既如此粟米之征盡歸雜用如水銀一斗㪚之平地漏隙透不見其迹雖增至十斗百斗無不如此従漏透之後謂無物可需則可乎今以棗肉遍覔扵小隙大亦豈有不得之理但入扵大府入扵宫內入扵豪猾一朝革變恐不濟事徒致乖亂矣逰食者失望已是可欠况宫屬府屬耶善變者冝以漸不驟今日除一弊明日革一瘼專以損上為意積以年月若舟之浮水斡回而不覺若水之漬物浸潤而不止庶幾得之


其人列炬 

今之宣惠廳一結四斗之貢即國家經費之用也其大同十二斗皆歸扵貢物貢物者內貢之名內供比經用已三倍各司內供無細不有而又別有其人者其人自新羅時有之至髙麗髙宗時選鄕吏子弟為質扵京責應諸物仍成獘瘼故勝國時中郎將房士良請罷而不得也今其人為名者三百二十六人供柴炭炬杻之類每一人給一百十石則歲輸三萬五千餘石矣古者君之祿比代耕之下士止三百二十倍也今也諸司一應許多貢物之外此一段已輸三萬五千餘石之多其損下可想民生安得不困此外本縣雜用則又不在此數民合輸多者二十三斗矣董越朝鮮賦云牛耕四日之地為一結乃収四斗之租是時只有四斗之稅而已也雖有享祭雜物之貢民之勞費豈至十二斗之多其合成大同者其意為外此無與也而今進貢故在又歴許多年其增益可知自弘治元年戊申至今二百六十餘年國計民憂不啻判別按髙麗文宗十二年契丹使王宗亮夜至見列炬曰然炬徒隸衣單可憫內史舍人崔尚奏燈燭亦民膏血費用太多恐虧儉徳昔陳敬仲辭桓公火継之命曰臣卜其晝未卜其夜乞自今宴好之禮止令卜晝従之夫宴好之禮不過庭燎其費不多猶云如此况今動駕時列植大炬逺近洞明惟前後照燭足矣何必如此丹使之言令人發深省


粟布多為富室 

董越云不許儲金銀以粟布多者為富室其貿遷交易一以此故貪官少也盖粟布異扵輕貨掊克者無以多取所以貪官少也金銀尚然况錢乎錢者便扵奢侈便扵盜貪官即大盜也貪生扵奢侈財竭扵奢侈則宜窮民之日多也今以貧室言對食增饌酌酒買肴焫草吸筒制器飾彩凡玩好逰戯之物皆錢之為害也今之鑄錢者益嫌其不便漸為輕薄易以毁折將見鵝眼之賤矣髙麗之末民取敗銕殘片皆許代錢故一駑馬之價至扵六七十两松都人流俗不泯凡買與賣先以舊錢約㝎以今錢計以給之其實不過十餘两云夫貨者持國之命脉任其增損如此麗安得不亾


飬老 

有孝而不悌者未有悌而不孝者故先王之制悌達扵鄕黨悌達扵道路悌達扵軍旅其化根扵國家之飬老此自有虞以来未之或廢今之俗驗之扵家子弟侮父兄驗之扵國少年凌耆耉其俗又根扵科苐也少年登科衆願萃慕不但下賤尊仰父兄亦為之屈壓苟不能然雖顔閔之徳行不但外人厭薄其妻妾先凌藉焉世道安得不夷而下㢤國初之法八十之老男女皆錫宴以覃恩每歲季秋王燕八十之老人妃燕八十婦扵宫亦見扵朝鮮賦殆非虚傳也余少時里中人歲末為洗鋤宴為農已成也余亦徃觀既在衆聚之中各自歛筋秩秩有禮比士族之會反有勝似者至以次起舞老者就列則其族黨子弟年少者不敢居位避席拱立其失禮者有公言一員輒咎罰之至樂作村篴杖鼓盡歡而罷俗鄕尚然况國家行此其為興動為如何㢤五十餘年以還貧乏日甚無暇扵酒饌廢而不舉亦可恨


鞓帶總環 

官品服色䓁威所繋不可不致意也今日陞朝官或與至尊同服吾昔已備論矣至扵鞓帶及䋄巾之環紊亂無章可異也一品犀帶而玉環二品以下金帶而金環堂上官則銀帶而雕玉環然至尊或金玉環是恐不可仍舊者也且犀非圡産價絶髙貧宰何以得之董越賦云一品玉環二品金三品以下銀意者其始帶亦同例而帶玉有嫌故用犀也若然總環何以不避環者好倍肉也而肉倍好曰璧用此為別堂上遵古用銀二品以下用金而玉不可用則金而倍好帶䚢則二品以下金飾一品用純金其玉帶玉環惟至尊所服如是方是䓁分不亂矣


諸末 

南相嶺南記行云星州先生案有姓名諸末者即固城賤民壬辰之亂奮起撃賊所向無前與郭再祐並稱而聲名反出其右朝廷特授本州牧使未久病卒功不大顯云以其寒微故說士不載豈非可惜近聞鄭察訪錫儒在衙中偶如厠有人従竹林出長身八尺鬚張如蝟自云我諸牧使世不知我惟君可與語故云爾其說許多頗著靈異好事者作傳廣播余聞之曰此鬼神所售也末雖壯夫豈有遺魂顯相至此神奇耶若然百餘年間又何寂寥無聞凡鬼神情狀喜人之尊奉故造作幻戯以瞞人如宋仁宗之扵關羽是也其真與贗將何由辨別此可與識理者論


進士巾服 

生徒之緇巾靑衫循用既久巾者稱民字巾後面壁立直竪無屈上屈而向前偃為顔則餘幅旁出為耳半挧而平鋪則如民字㨾故俗號如此也我國不觧其義易其南北則駭矣明亾之後詩人劉廷鸞두001者作十二棄詩其儒巾詩云世傳洪武裁宫掖我忝為儒服魯鄒盖明祖所製也近時權冲齋後孫某獻家蔵巾服巾用竹胎靑布後低前髙而無屈耳如今胥徒之帽衣用白布黑緣帶用絲圍腰之餘上鉤两肩復繞出背後合之垂一條扵脊謂明太祖之制此决知其不然也若果明祖之意何無文字可徵靑衿見扵詩垂紳見扵禮雖明祖亦不可従以國俗言董越賦云靑衿濟濟軟羅巾帻帶飄且揚此文作扵成宗朝去冲齋不逺其時豈有上舍生突變之理明祖已許我邦自為聲敎寕不若従舊俗之為愈耳
[난-001]鸞 : 鑾


入儉難 

余夜坐未甞覺飢客有以貳膳常珍之義致一麗羞従而啖之羞盡而便飢不免継以他羞又夕饌而飽則朝必倍飢以此知由奢入儉之難書此以戒子孫


墨久難洗 

墨在鈆板經年則難洗墨一也恐無久近之別久益不去以此知習俗之難變然一洗二洗期扵墨盡可矣以其難而棄者即知過不改者也


追爵 

父為士子為大夫葬以士祭以大夫禮也而無追封之例周王天下追王只及扵王迹所基而不及髙祖今之二品以上追贈三代因髙麗之制也追爵亦爵豈合濫及至此或庶姓突起為大夫而其先有不合爵位者然且為之則不可既贈髙爵則其孫當受䕃同曾祖為小功兄弟以一人之致位衆族受䕃可乎愚謂舊例雖不可頓廢只許一世可矣夫然故國中人士太半是有䕃之身而耻作農畝之業地出减而兵額縮害非小也


為官擇人 

為官擇人古之道也故有一官不移數十年者有虚位待人者為難其人也何以為驗只觀官與人孰多孰少人有餘而官不足則是為人擇官也人不足而官有餘則是為官擇人也官位本多材能不可易得豈有人多之理擇官之害最甚者其惟科舉乎苟欲争官必先争科目專心用智無徃不力如取貨扵火焦頭爛額探珠扵水濡足沒肩期扵先乎人而必得至扵倖得則若執左契而責其物也求者既衆故士風皷煽宰相従而助成設科漸頻取人漸夥既叅榜目視要津為己有不得則怨懟羣興故不得已而與之也其與為官擇人相去萬里矣既云試才則試其經術時務可矣而試賦表箋何為㢤既云試詩賦表箋則取其能者可矣而無文者八九何也當路子弟必不讀書此所以有才者不得進也如曰科不可廢寕一遵明制為得明之得人差勝為其法密也今聞中國大抵皆不變前朝之成憲我邦則言言尊慕而獨此違之何也


飮酒 

堂兄素隱先生進酒必些些吸之如啗肉然曰飮者為味非為醉也若長飮大啜一舉便釂如昆侖呑棗則是欲充腹而已奚可㢤盖今之飮者都是客氣所使以多為快非志扵味也今有肉臠扵此攫以納諸口一綽呑下與圡炭何別其有羙味者湏細嚼而後可得俗諺云食肉益嚼益羙觴政亦猶是也素翁之意不獨扵此所以防過飮也


備預外敵 

髙麗元宗大有功扵元世祖覃恩非常至忠烈朝尚公主寵愛無比言無不従時元之威令漸被東西莫不率服順帝之前倭不敢動海寇不敢鈔略西邉若東真萬奴是金之餘燼哃而又不敢深入莫非頼元扶持也及元運既衰倭患扵是火烈風猛東北西南無地不到已事可驗真東不過一時稱帝後遂㣲弱不振我則專心事明故壬辰之燹倭人皆曰朝鮮大明之屬國大國必興兵来救不可伐也秀吉不聼遂至創殘我又有以善處之故南憂永絶也今中國起自婆猪奄有天下雖輦輸財貨厚其根本其地磽硧民無積儲惟射獵為食東至烏喇靈古金之舊墟則尤甚塩鐡稀貴宜馬而不宜牛今會寕開市必以圡産争貿鎡器耕牛其俗可見今聞従遼河運穀北溯出蒙古柵外車輸逾嶺至易屯河復南下至扵烏喇靈古其素無委積又可見入㨿中華百度豐侈宫室服食窮極羙好熟習既久一朝運訖卒歸其本其可堪之耶其勢恐不但侵責扵我而已也昔仁祖之世淸北諸郡困扵侵暴軍書旁午俘虜相継仁祖有敎古無不亾之國吾寕親征而借一矣不記全文其㮣如此况今百年之後臣事已久強弱頓別何敢違拒西北諸郡断非我有而又不知其㝎界扵何地也且近日海舶交橫扵两西此即中國弛山東海禁之後遼左漁採徃来之徒出沒犯越其勢宜然所謂海浪島不過一小島朝廷曾遣李坫田霖䓁討之得我國及中土被虜男婦而還雖無可考文跡其為害扵我可想若使中國紀綱觧紐島夷逞欲刼奪我两湖之漕我將坐而待亾而已昔我先祖與人書云两稅二船為海浪賊所奪云其兆已久矣今人狃扵安逸或謂海浪為謊說其無逺計如此若然何以徃征又何以有俘虜也従前外寇之来必赴訴上國頼其興兵来援自勝國皆然萬一倘或如上云云則將求活扵何地耶南相藥泉集論海勢云彼越海生心扵言語不通之國實非意慮之所出無可憂者然壬辰時秀吉預告發兵之期舉朝以為極東海外之國越我犯天朝理勢之必無丙子時淸亦告動兵之舉又以為新起烏合之衆處扵一隅祖大壽擁重兵在關外其勢必不敢動其言豈不信然乎然而卒不免幾扵傾覆則謂之必可憂者固妄也謂之必無可憂者亦妄也此的確之論也壬辰之前誤聞秀吉簒弑國論蜂起曰天下之惡一也欲絶其和好而徃征之丙子之前斥和之論至欲斬其来使使乃逸歸丙子之亂我實引以来也今之光景只是上國安則我亦無事上國不保其居我之受病如春而待暑秋而待寒顧未見有慮及此者耳


白紙銘㫌 

䘮之有銘大夫士同物杠長三尺上用緇長半幅下用䞓長終幅廣三寸半幅一尺也終幅二尺也又以白色之帛為裨縁至子男之士不命故無銘盖三尺者凖今布帛尺一尺二寸强不命者無銘則况無官者耶然家禮通用帛六品以下亦七尺則凖今尺二尺八寸强恐不合扵古而貧家此又難辦既無㝎制故下至庶人又必倍長之甚不可也余㫁為家法以白紙為之依古人自書之例親茟蔵之用防衆口爾


賞言 

臧僖伯諫矢魚公不聽僖伯稱疾不従可謂純臣也及其卒公曰叔父有憾扵寡人寡人不敢㤀葬之加一䓁盖悔其不用言則後必不復矢也加䓁報其言也凡用人之物而不償其直曰盜晉文公聞農夫之言有悅色欒武子問其人安在曰吾未與來對曰取人之言而棄其身盜也文公還載與俱歸載歸則必賞其言也古聖之明目達聦不過如此言者口才也人主以善價待之珠玉不脛而走無翼而飛天下之良謀大猷將不期致而自至一盜字警㘦深矣


外戚不得入謁 

漢之馬后戒飭外戚之至勤而其害日熾至扵䘮亾終趙宋之世無此患宋法外家男子無得入謁明徳太后寢疾欲見李継隆但詣萬安門拜箋光獻太后老弟佾亦老上數言入謁后不許帝引佾偕詣后所后曰此非汝所當得留促遣之其不假恩寵従可知矣哲宗時髙太后言一男一女病且死皆不得見言訖泣下此必太祖遣制可謂知要矣馬氏盖不及焉曹琮兄女為后除衛州團練使琮奏臣既備后族冐恩澤亂朝廷法願致扵理其立法可推也漢元帝時馮野王行能苐一將拜御史大夫帝謂羣臣曰後世必謂我私後宫親屬遂止亦文帝之意也又髙麗故制外戚不除言官比今俗差強人意見辛禑元年


滕公石槨 

夏侯嬰佳城之事無理此實為鬼所瞞也嬰之封滕死葬之地非三千歲前所可卜况馬畜無靈又何以識其處而跑之此為鬼使也明矣桓司馬為石槨而聖人非之其俗可見自唐虞至漢只數千餘歲尭舜以前許多歲能知有石槨乎繋辭有之神農氏沒黃帝尭舜氏作易衣薪之俗始為棺槨盖取諸大過則棺槨乃黃帝尭舜之際始有者也黃帝之子少昊歴顓頊至帝嚳帝嚳子尭也其間能容千歲之久乎黃帝以前無木槨矣况石耶書契以前又豈有文字盖地中之物鬼必覺之見滕公之將葬先為文字使馬跑之以戯要焉此理分明後世愚人遇此䓁虚蕩㨿以為信者種種故錄之


婦女衣服 

我國婦女之服衣不掩腰此恐自元時始世祖變易中國之制男為袴褶窄袖女窄袖短衣下服裙裳意者自忠烈王以後従其便而不復改也


仁義敵富貴 

曾子曰彼以其富我以吾仁彼以其貴我以吾義吾何畏彼㢤可知仁義之敵富貴也富貴仁義亦有䓁殺侯王置不論自九命上公至臺隸之賤凡幾䓁自萬金之産至窮丐之貧凡幾䓁自聖賢至愚劣凡有幾䓁曾子至貧至賤者而可敵晉椘之富貴其所自有者可見尊之無上用之不窮也仁義之大者莫如周孔周孔之遇扵世何如也阨窘危迫無不備甞而其敵晉椘者自在叅前倚衡而無負扵富貴之樂也吾軰不免為鄕人也或衣不免寒食不免飢行不免橫逆毁辱驅斥百道四至而比聖人之遭罹已是過分矣以此自寬將無不得矣


恭儉 

貧不學儉賤不學恭謂不學而能也今有閭巷皂輿及寒措大耐飢足恭何與扵行義廉者守在一己耻者羞吝非義所謂婦女之檢柙鄕曲之常人雖有可尚者亦不宜容議扵君子之職業也然古之傑鉅大夫出而事君尊主庇民澤及天下萬世未甞不資于是而為之基本也固有恭儉廉耻而無用扵世亦未有驕奢貪冐而能為國者也此則不易之論然後世儒術事功判為二塗互相譏議經生學士至謂擎拳曲跽可以了辦天下事則誤矣若不該盡天下物理愽極古今事變因時制宜快㫁中窽將何以斡旋危亂救拯焚溺㢤是以士居平世讀書談道湏凖擬天下事要有用惟恐遇事齟齬方免為腐儒古人云觀史其值難處不覺骨寒毛聳心膽堕地如身在其中如此存心可以為士矣看大學自格致一直說到治國平天下上下關鎻何曾恭儉廉耻而止耶


睡覺東 
 
余衰懶日甚不堪早起嘿念杜甫詩老夫卧穩朝慵起白屋寒多暖始開申復有味客至輒言客曰明道五十五先太中而圽猶云閑来無事不従容睡覺東日已紅矣余謂此所以為明道明道豈不甞夙興張而不弛君子不能其必偶然有此詩以記之其灑落光霽氣像此亦可見若凡人則日日惰寢必拈一朝之省寤持以矜耀此又君子小人之分也


科宦士望 

舊時科宦必由士望有所謂草榜相聚扵端門以當世才思者書諸門石及榜出自壯元一䓁之類鮮有不合又有所謂玉堂宣醖西郊餞別者玉堂宣醖者推士子之極望預㫁近侍之任西郊餞別者自公卿以下品別列書其人後果多中余兒時猶及見之亦未見凖合至近日則此風永絶此雖玩戯官方之毁缺可驗


諫官不相見 

趙宋之制諫官不相見雖有論奏同列未或有知者見扵容齋随茟者甚詳也後世黨論成習喜同伐異苟其儕類靡然和附今世合啓之發一有異見輒繩以謀避大論之罪人莫敢出氣也至扵舘學此習尤甚一經共事便成血黨宜亟禁絶之也宋制必有見乎此耳且科目出身太半無文每借手為辭随人舒慘僅免露拙亦可惡也人心各不同何必合辭宜定為制雖有大同之論令隔坐各草無令雷同其扵争執亦必在前申覆不容旁助即破黨之一術而無文者亦技窮矣至扵儒士章䟽其流弊尤甚朝論嬗變舘學亦随而換局凡有國事倡率多人其或厓異停其赴舉外方之人亦羣起而和附數至千百然其主張者不過一二人售力其餘莫非風動强従者此是非所以紊亂而偏黨所以益煽也若出禁令館學之章惟儒任二三人同事外方亦然其名在扵定限之外者皆停其赴舉其排撃異己者逐一摘發五年停舉不與扵赦令士習稍靜矣夫士者未為臣也時世危亾捲以逺遯可也或興亾所存時一言之而已寕有不忌禍殃妄干肉食之怒耶余見古今盛衰之際一不見有因儒生之䟽而為斡回之機者也盛衰自盛衰儒生自亾身軀命縦不惜何補扵時世耶諫官不相見為救時之㘦務儒䟽一莭並冝致意焉


舌竅根竅 

醫家鼻為肺之竅口為脾之竅目為肝之竅耳為腎之竅舌屬扵心亦有竅乎曰有今禽鳥啄物而知味有舌故也舌端有竅津液出焉物接則知味若全塞如木石烏能如是余甞心熱病舌舌上簇簇細顆皆浮長數分痛不可忍去之則又一顆長其形似蛆䖝之喙察之箇箇有竅所以涎沫出焉食味辨焉食歸扵脾胃津生扵脾胃司其出納者心也故通扵口中也今夫草樹枝葉繁茂根㫁則俄頃而瘁瘁者水不能上潤也水果何従而上其細根入地盤絡圡脉其端箇箇有竅吸取水液上潤扵枝葉根深則葉茂旱乾則葉瘁其勢然爾此以類推知也


松月齋 

世固有隱遯髙行人未有知也松月齋李時善字子修安東人也絶嗜慾喜讀書或至萬遍杜門六十年壽九十而歿著書有名行二銘其名銘曰無實而得名者猶緣髙木而望四方也雖愉樂㢤疾風至未甞不恐患及身然後憂之驥追不及也宋人得遺契而密數其物曰富可待也此存名而無得也然則南越之黃屋不為娛而深室之槖饘可飽何必布攤門外揚言我食飰㢤其行銘曰吾行南溟複也日暮而天且雨迷舊堩問行者曰左疑其非而猶聽之卒不非吾之北方亦複也其行熹微踰嶺則山川亦似分暁不詢而驟進則卒不是乃愀然曰自是者非而詢人者是矣地有㝎方惑由我作非地之罪也齊王好射悅人之謂己挽强其挽不過三石左右曰此九石也王終身自恃其挽強而不覺人之自恃其能者皆齊王挽弓之類也人多篤信聖人不復察知其道者知其飮食而不知其味也終亦不達矣自處髙明多耻下問常欲勝人何能盡其所不知乎孟子英氣發越若學而不成則止扵好勝豈若能問扵不能多問扵寡之道也尭舜善取諸人其人未必逾扵尭舜而尭舜取之無遺善大㢤取人之道江海之善下而能為百谷王也是故智者不用其拙而用愚人之所能昔有寇亂至躄者告盲者盲者負而走两人皆活得其所能也其說多姑撮其㮣


差役 

免役差役利害吾別有備論以今驗之我國之免役判知其不是矣夫有差役然後有免役差役基本也役者兵事也兵所以防寇亂也既納布免役之後便作閑放之身寇亂之至一指不動相與避躱而用布雇役之徒皆逰浪無根率皆逃㪚免役者可施扵平時不可措扵兵禍之際兵為虚名而國受其殃此可以一言㫁也且既徵布後轉為需用不與兵事相涉此必然之勢也豈有徵扵戰士而為供頓之理乎其疵獘目下可决故記之


慕效富貴 

士不做官則京輦近圻不可以為生京輦者貴富之所聚凡昏䘮服飾飮食莫不奢糜故士亦相觀而慕效不免財殫力竭蕩産乃休也惟嶺南之俗勤而儉勤則不匱儉則撙莭猶可以傳久也豈不為樂鄕耶昔王介甫上書曰天下以奢為榮以儉為耻苟其財之可以具則無所為而不得苟其財之不足而不能自稱扵流俗則其昏䘮之際徃徃得罪扵族人親姻而以為耻矣故富者貪而不知止貧者則强勉其不足以追之此士之所以重困而廉耻之心毁也然則古今㴞㴞一轍惟在人主躬示以儉先禁貴富之侈習㝎制之外畫一抵罪然後方庶幾也其要在賞罰而已必揀其儉者賞之以爵揀其侈者而廢之則不數年而風移俗易矣


追封孔子五世 

雍正元年追封孔子五世木金父公為肇聖王祈父公為裕聖王防叔公為貽聖王伯夏公為昌聖王叔梁公為啓聖王改啓聖祠為崇聖祠增祀宋張載父張迪太學黜祀者六人林放蘧瑗䅈冉顔何范甯鄭玄增祀孔子弟子縣亶牧皮孟子弟子樂正克公都子萬章公孫丑漢諸葛亮宋尹淳魏了翁黃榦陳淳何基王栢趙復元金祥許謙陳澔明羅欽順蔡淸淸陸隴其共二十八人縣亶牧皮為孔子弟子未有明證亶似是禮記所謂縣子也其所去取多未愜後世必有改㝎者


武藝 

國初武選之制厥初甚尠三年大比文科三十三人武科二十八人選者將以官之武窠本少故也近世每設廷試或逐年一設或一年再設其會試也五矢二中者及苐武藝漸巧其下苐者不過若干登科之數或一榜五六百人名為出身率皆抱紅牌而終其身也是以怨歸扵國而軍額日縮失政之大者也古者禮射貫革皆以四矢為度所謂乗矢也不知今之五矢肇自何世按新唐書武舉凡四發二中或三矢者及苐可遵此以四矢㝎規則中者必减豈非變通之得宜昔狄靑試藝掛銀器能中者與之後技漸巧中者多復漸斵小其器即此意耳


髙麗試法 

國家科制大抵多因髙麗髙麗亦不能一遵成憲厥初㝎式則無甲科乙科三人丙科七人同進士二十三人或試詩賦或試詩賦策又有明經試六經四書三禮孝經之屬皆具赴舉者考驗家狀痕瑕所貢之人將申送日行鄕飮酒禮牲用少牢以官物充禁挾書搜檢封彌易書又聚各年及苐四品以下對策殿庭中者使掌製敎不中者左遷後或有甲科或只有丙科或數不過十數人皆稱及苐而賜田結奴婢戴花張盖街路張樂其國子監試進士自徳宗始或廢或復忠肅王以九齋朔試之代恭愍朝敎曰例取童蒙非經明行修之士罷之辛禑又復之也忠烈時試律賦以四平四側為韻始不過三十餘人後漸增至百餘人也升補試即生員試自毅宗始亦以詩賦經義取之始不過二三十人後增至百餘人也今世設法不能縝密比勝國每下所以倖中者益多而庭試別試之類剏始不逺而冗濫無數至扵大比專尚誦讀皆魯莾無用所謂莭日試黃柑■試四學試之類亦古無者也使舉業者手忙脚亂終年奔走殆無遑暇讀書無隙故朝無通經之人士風日以頹圮不知末梢將何如耳


為官擇人 

前朝郎舍具成祐䟽云以官擇人則官有餘而人不足古者無其人則闕其官此至到之言也國之末造必官不足而人有餘故非銓官親黨不得世道所以日非也然君子當之以為官擇人一句為主宰則何患乎人多湏立法而導之然後方有成績守宰無績不得為監司鎭堡無績不得為閫任必舉殿最薦剡文字為證注擬時懸錄名下監司無績不得為要職兵水使無績不得為大將如例內司亦各有題目非公明庶謹證案不得為吏曹非莭儉蓄積證案不得為戶曹他曹皆如此叅議無績不得陞叅判叅判無績不得陞判書武班亦如例此為官擇人之莭度也私徑賄道庶或少减矣



星湖先生僿說卷之十一
 
 人事門

乾龍姤豕 

大明黃尊素有言曰乾六龍一亢則姤豕至姤一豕躑躅則坤玄黃至不務艱貞用晦敦復竢時其可幾乎讀此竊為靜庵趙先生三歎


仙佛 

幻眩之術自佛法入中國始也三國時左慈牛두001吉之類極是恠誕明承胡元之後胡與佛同俗故周顛仙張三丰冷謙之徒不啻紛紜如佛家如來現象都是鬼弄設法招鬼鬼現幻象其理即然亦未必真有净飯真面在是也山魈木魅匿形變態雖神呪慧眼又烏得以究詰㢤余謂不是緇流欺世其實魔欺緇流耳又如仙家鍊氣延壽則有之矣至謂千萬年不滅則無是理凡有形氣久則無不變寕有與天地同長者乎特有久速之不同矣甞試思之一冬一夏寒暑迭嬗一畫두002一夜明暗互換此但地上事在天看無此凡在地上生育者莫不稟得寒暑明暗之氣與之盛衰故其短長差別而未有恒存之理若使鍊成蟬蛻迢忽靑冥容或有之此不過同乎逰氣飛揚上下而已又安得保有地上凝聚之面目㢤然則世所稱安期生呂洞賔之類亦莫非鬼魅欺人焉耳
[난-001]牛 : 于
[난-002]畫 : 晝


七克 

七克者西洋龐迪我所著即吾儒克己之說也其言曰人生百務不離消積两端聖賢規訓總為消惡積徳之藉凡惡乗乎欲欲本非惡存護此身輔佐靈神人惟汨之以私始乃罪諐諸惡根焉根㐲于心而欲富欲貴欲逸樂此三鉅幹勃發于外幹又生枝欲富生貪欲貴生傲欲逸樂生饕生淫生怠其或以富貴逸樂勝我即生妬奪我即生忿此七枝也貪如握固以惠觧之傲如獅猛以謙㐲之饕如壑受以莭塞之淫如水溢以貞防之怠如駑疲以勤策之妬如濤起以恕平之忿如火熾以忍熄之七枝之中更多莭目條貫有序比喩㘦已間有吾儒所未發者其有助扵復禮之功大矣但其雜之以天主鬼神之說則駭焉若刋汰沙礫抄採名論便是儒家者流耳


四莭日上墓 

東俗四莭日上墓享祭晦退諸先生亦遵俗行之寒食即天下之通俗其餘皆未古聞髙麗之制大夫士庶家四仲月正祭外如正朝端午仲秋宜獻時食又俗莭上墳許従舊俗寒食者本為上墳之日而正朝䓁三莭則廟與墳俱有事也髙麗亦有所本按東史新羅儒理十九年首露王立至仇衡十王合四百九十一年法興王十九年仇衡降于新羅初立始祖廟扵首陵之側享祀必扵孟春三日七日仲夏重午仲秋五日十五日逮仇衡失位有英䂓阿干奪廟享而淫祀當端午致告梁壓而死後圭林継世年八十八而卒其子間元續而克禋端午日謁廟之祭㨿此端午及仲秋十五日上墳自駕洛始而端午為尤重也首陵者首露王之葬地立廟墓側而祭則廟與墓之祭初無別而後来髙麗之制許立家廟仍許并祭两所夫廟與墓近者撤扵此而又設扵彼涉扵䙝瀆其遠者或子姓單孑則一付諸婦孺臧獲之手可乎盖古者享墓無㝎日惟有祈禱則祭禮所謂墓大夫為尸是也古人好鬼神其事亦繁凡有事皆禱孟子謂墦間之乞者日日醉飽可以驗矣家禮惟用三月上旬而朱子十月朔朝懷先壠詩云饋奠失玆時是必家禮有漏也家禮成扵庚寅詩作扵癸酉家禮之後扵詩十七年而語類亦有十月上陵之文朱子之所甞祭也無疑然擇日亦似有妨今依程張及韓魏公呂東莱諸賢所㝎以寒食及十月一日㫁行抑未為害也此两日者橫渠謂物生物成之時此又未必然寒食者龍忌也龍者指大火心星也古者火出之時必有火災㨿春秋傳可知也時則禁火人必先具酒食仍為宴樂之莭或謂為介子推焚骸者妄矣若然豈有二月三月之不定其日耶十月一日說者謂起扵䅈陵者近是通典云三代以前無墓祭至䅈始起寢殿扵墓側䅈以十月為歲首冝有祭也鄭愚㐲先生云十月一日為朔叅不若改従丁上其言亦合理


愁牢 

方言以車為愁牢亦以端午為愁牢此自遠古至今不變也新羅文武王庶苐車得公微行至武珍州吏安吉家謂僕京師人家在皇龍皇聖二寺間名端午也國之制每以外州吏一人上守京中今之其人也安吉當次上守訪两寺間端午之家人莫知者有老翁曰二寺間殆大內也端午者車得公也云云車之稱愁牢亦久矣在今之時其人之役亦供給大內日用之物者其原亦自新羅流来也彼方音者不過一時之俚語本無義意尙如此傳遠則其人之事宜其轉為後獘而不可卒革也愁牢二字詩家亦可押為韻語


道詵 

道詵者靈巖人歿于光陽之玉龍寺年七十二時唐光化元年即新羅孝恭王二年也今輿地勝覧靈巖之崔氏園記及光陽之玉龍寺碑詳載自徳興王二年丁未至孝恭王二年戊午為七十二年王太祖已為銕原郡太守又後四年道詵始歿也王太祖在位二十六年壽六十七時後晉天福八年癸卯也然則生扵唐乾符四年憲康王三年丁酉也史云王太祖未生前一歲道詵至奉書未来綂合三韓之主至年十七道詵復至告以出師置陣地理天時之法至是弓裔授太守之職則是時年十九而詵之来告䜛數歲矣玉龍碑云宴坐㤀言三十五載何其誣也二十年間千里飛錫再至松京寂滅之中機關暗動一替一興扶樹祚業亦異乎無說之說無法之法矣師姓金或云太宗王之庶孽孫其曰食瓜呑珠恐皆謊說


飬材木 

國法山腰以上不許墾田為飬材也近世法弛此不但材木之不足鑿開崖谷雨潦崩汰溝渠游塞田畝敗壞前時山溪之間種種渟泓今皆澱平而山無蔭濕此所以易成旱暵之灾也惟宜有山則有厲禁察其勤慢加之賞勸方是飬生送死之無憾也且古人為人樹檟為葬具如蒲圃六檟之類是也孟子謂舍梧檟而飬樲棘者為賤場師樲棘者棗也食實而材不大樹棘食實亦善矣然而賤之者梧是棺材而檟是槨材故譏其取近效而無遠圖也古之務實如此梧之為材樹之五十年恰為送死之具培樹田塲終受厚利盖人無慮及此者余築于先隴之下家姪有心力能飬樹扵數三崗十年之間蓊翳䕺林葉資灶㸑材需急時澤及扵村閭者不少余謂此不過撮圡之地其惠如此苟有居上位而以民生為念者徳施之普豈可量㢤今曰無可措手則多見其不智矣


繼體服 

古事難考雖大賢亦時有所漏而因成不易之典則害矣明廟之䘮退溪先生論恭懿殿之服㝎為無服奇髙峰時以遠接使従事在關西以書質之曰母為長子齊衰三年東晉孝武太后李氏為孝武三年服宋武蕭太后亦三年服兄弟相継者既以継體之重而持子之服兄后之為之也亦如母之視子當持重服先生荅李仲久書云自得明彦書愧汗浹背三日不止盖始見通典䓁書知歷代有継體之服而云然也然其說大有可疑李后之扵孝武蕭后之扵武帝皆母為長子也母為長子三年雖匹庶皆然恐扵此引不得矣必得非母子而體継者然後方是可證此髙峰未之深考也宋太宗上継太祖而通考云服三年以重君臣之義又云臣為君斬古未甞改也凡為天王斬五屬皆然高峰所謂非義服者何㨿而云然子為父正服三升臣為君義服三升半禮義昭然非可誣也晉康帝為成帝杜后服期小君服也晉孝武時禇后崩后扵帝為従嫂博士徐藻議其夫屬乎父道者妻皆母道也則其夫屬乎君道者妻亦后道也扵是帝服齊衰期盖后之夫既屬乎君道故君之妻小君而已更何處討母子義看嗣君既不以母道服之則兄后獨可以子道視之耶由是兄弟継序則視母后為祖母兄后之䘮㪚髮如子道皆自髙峰錯說始也然則如之何其可也禮諸侯之子嫁扵諸侯則不降天子之子嫁扵三恪則不降謂其尊同也既為嗣君則亦尊同也尊同則當従家禮服小功也所謂天子諸侯絶旁期扵此說不得矣退溪又荅髙峰書云若謂以継體義重不可不服則當用家禮小功不必避家禮而剏為無㨿汰㢤之說也此論不可易


禫服 

朱子之訓經至細至密亦或有未詳處其註檜風素冠云縞冠素紕既祥之冠黑經白緯曰縞此因古疏而不改也按孔氏疏已如此而引間傳註為證考之間傳則大祥素縞麻衣禫而纎註云縞冠素紕既祥之冠黑經白緯曰纎也所謂黑經白緯者即屬下句纎而非屬上句縞也此分明是孔疏之誤引而朱子偶襲謬不察也一字失考疑若不甚害理然家禮以黲紗幞頭黲布衫為祥後禫服因書儀也夫練陳練服禫陳禫服冝也豈有祥陳禫服之理縞白絹也禮制甚明祥而黲色元無所本書儀如此朱子従之何㢤詩古疏今註皆以黑經白緯訓祥冠之縞則或者温公朱子但依此為之制也然則此禮孔穎達為之作俑而不必遵用矣由此而至退溪髙峰之際皆遵而不變豈不害義至金沙溪引韻會謂䜟두001白經黑緯與黑經白緯有別此甚可異沙溪又引丘儀及國朝五禮儀以白色為祥後之服扵是成俗得之矣
[난-001]䜟 : 纎


己亥邦禮 

眉叟許相論己亥邦禮其大義雖得而考㨿不審如辨不貮斬則云婦人為夫斬又為舅斬古者婦人従夫降一䓁豈有為舅斬之禮為舅斬即劉岳魏仁浦之謬也其可引而為證耶凡儀禮惟䘮服一篇為子夏傳其註者鄭玄也疏者賈公彦也周禮亦然如禮記則鄭註孔穎達疏也今勉齋續通觧類分為經傳而孔賈二疏不可混也許相之書或以鄭註為子夏傳孔疏為賈公彦或以疏為註徃徃誤書此不過一時照管不及宜考以正之也尹則又有母后為嗣君斬衰之說橫渠固已有此論也通典亦似有之然子無臣母四字可以㫁其非也乃以綱目魏太后馮氏弑其主弘太后胡氏弑其主翃為證然下殺上曰弑母之扵君非下也若君殺其母后則亦當書弑此豈可以上下例之設或上皇殺時君則亦將何書如英宗復辟而景泰崩其事可疑諺曰烏離枝梨實便墜雖曰不為烏啄人誰信之若爾則執簡者書曰上皇弑其主可乎君之扵母后稱臣扵上皇亦稱臣而母后上皇之扵時君不然則彼君而此臣也君之殺臣豈涉扵下殺上耶夫所謂帝王之與閭巷不同者以臣民視上莫非至尊也帝王亦有父子嫡庶之分若其尊同之地未見有與閭巷異例通典云庶子為後不得全與嫡同庶名何由得去可見尊同則與閭巷無別也閭巷之間有曰子弑母者矣其有曰母弑子者耶彼魏之弘翃恐亦同義綱目既是可疑尹乃舉以為母為子服斬之證則轉誤故並論之


帝王蒙飬 

易曰蒙以養正凡人皆然况帝王乎師傅之進有時而宦妾之狃習成性不可不念古今惟程叔子言之其上太皇太后書曰朋習之益最為至㘦故周公輔成王使伯禽與之處真廟使蔡伯希侍仁宗乃師古也乞擇臣僚家子弟十歲以上十二以下端謹穎悟者三人侍上左右所讀之書亦使讀之辨色則入昏而罷歸常令二人入侍一人更休常情笑語亦勿禁止惟湏言語必正舉動必莊日至資善堂呈所習業講官常加敎勸使知嚴憚今或世子幼少宜遵此說使宰臣舉閭閻大夫士子弟端重有名者取其與嗣君年相近若干人主上親閱簡拔更日直宿其入也講官必先使隸習舉止言辭俾為相觀之善則豈不大益


武臣講經 

今也文臣有試射而武臣不試經文臣為將任而武臣不得為文職杜預之兵謀冝尚而郤穀之詩禮可廢耶說者曰武臣元無其才也此導使之然也若擇其可堪者而許之或將有才行優扵文臣矣是以今之武臣以才與行為脫屣以其無所裨也然則其卑悖猥屑固無所不至矣武臣之騎射不過偏裨之才也是以項籍不學弓劒而先兵法今則武臣不但蒙昧儒經亦全棄武書如是而其能為萬人敵耶余謂冝遵文臣殿講之例武臣亦試武經其通暁者揀拔而用之其願講儒經者亦許之擇其與文臣並者授之文任則可以飬成將帥之才且稍變其麄悍之習也昔漢明帝令羽林通孝經唐太宗亦使飛騎受經意實深遠不可忽也今之任將不過世閥綺紈之家而武經文字視之度外何以謂將才自古猝當危亂則敵愾大功必出扵麾下偏裨所飬非所用故也况今之任人每下也耶文與武䓁也紫貂白狐製以為裘壓菅蒼蒯編以為簑羙惡雖殊適用則均繡戶洞房則簑不如裘被雪沐雨則裘不如簑文武亦猶是也今之時敵謀少熄文鵠而武蟲嚆矢乍警則武蟷而文蛭片時之嘔濡其能洗積歲之睢盱乎雖有絲麻無棄菅蒯其此之謂乎


西北武士 

今世武科出身遍扵國中如西北諸道不許淸路故士大夫迹所不及而俗皆魯莽惟習射藝登科者無數而無所用之也我邦漢都居中西北三道半之自松都以外枳塞三百有餘年其故何㢤意者勝國之時以平壤為西都為巡幸常留之所設文武班視同畿甸及聖朝受命自松都以外如殷之頑民不肯歸服而然也不然彼本三朝鮮髙句驪遺墟而何其寥寥與他道不相侔耶此以意可㫁也周公之處殷頑固自周詳何可以割域內之半任棄而不取乎怨憤之積勢所必有也壬辰之亂自畿以南義兵之興不可盡數而西北三道盖無人焉當時北路有執王子大臣而投賊者矣大駕西巡蒼黃艱難當時其無惡逆之生心亦幸矣自壬辰至今日中間有甲子丁卯丙子三亂西邉之人只拱嘿觀變而已此人情大可見我太祖回軍之後即以義州人張思吉為密直副使以慰邉人義州地接遼東思吉以圡人代父為萬戶悉諳情狀故特加褒獎聖祖之遠圖如此也余謂文臣之尚閥閱已是蠧政武臣之門地髙華又何所裨時平待之之薄如此其可責忠扵板蕩之際耶今若使外邑聚武科人試才如有通暁七經及妙習弓馬者拔其尤升之監司監司又拔其尤升之京師如塾庠序學之制與閥閱武士並試之取其能而舍其劣自偏裨至扵將任為樁㝎遷轉之路不使形勢者攙奪則民心大悅矣况松都遺民皆為王氏守莭固窮之後裔其俚俗向背至今徃徃有可驗距京師咫尺之近而榮悴頓別臨津一帶便成天塹此事之不可究處余故曰今之急務收採二邉才能置諸當任責之銓郎而不能則責之大臣責之大臣而不能則人主自拔之使遐裔之地變為卿士之鄕可以無憂矣


四館 

專尚閥閱我邦之痼獘國家知之而不能革也如文臣始出身分屬四館此仕宦之最初路脉也天下之事不謀扵始無奈扵末矣若扵此不論閥閱惟視材器則何憂乎世卿之有譏㢤四館者承文館主年少聦敏成均館主老成宿徳校書舘主博古通今弘文館則余不知也意者通經達理之義乎此祖宗朝立法羙意其間何甞一毫容閥閱意思耶今宜申飭每榜出不問髙門寒族以三十以前屬承文館三十以後屬成均館然後大臣重臣合坐閱㮄額通經達理者圏博古通今者㸃數其多寡而圏屬弘文㸃屬校書如今堂錄㨾許其名宦無所關阻其無圏無㸃者輪次入侍經席親試其材如有達識出類者特命移屬弘文校書二館其二館之員如有魯莽下劣者亦特命移屬扵成均承文又或不通句讀不堪供仕者別加罪黜如是則人知自勵而閥閱之陋習可變矣


城主 

東漢張湛好禮告歸平陵望寺門而步主簿進曰明府位尊徳重不冝自輕湛曰禮下公門軾路馬孔子扵鄕黨恂恂如也父母之國所冝盡禮此朱子之所取也今之居于鄕者待其邑宰極隆重雖身居他邦而先墓所在則必稱城主即張湛之遺意也余居于鄕主倅或躬枉臨之不得已造謝非公事而至扵偃室疑若犯分然禮大夫有賜扵士不得受扵其家必徃拜其門孔子有無之行而孟子釋之曰陽貨先安得不見如使大夫而先焉其徃拜也宜然且今俗以不見邑宰為倨徃徃有橫逆世無子㳺之賢惟以古道自處難矣居鄕者慎焉然孟子居鄒季任為任處守以幣交受而不報居平陸儲子為相以幣交受而不報他日由鄒之任見季子由平陸之齊不見儲子為季子不得之鄒儲子得之平陸也雖守宰之尊不肯躬徃而但致問遺者宜以亦書致荅不必徃謝或不得受扵家者禮有其文矣


飯饌有量 

聖人肉雖多不使勝食氣惟酒無量不及亂言惟酒如此則飯饌之類必有常用限量矣凡市沽不時不得其醬之類皆不食大抵不出扵食無求飽之一句義故曰志有在而不暇及也國家制大夫祭式極簡既闕圭田家業之豐約無㝎㨿始而慮終宜如此為㫁祭先猶如此况自奉耶故余居常為㝎式凡朝夕之供飯羹之外一肉一菜貧可减而富不可增子孫冝世守之


大報壇配祭 

大報壇者所以報惠也壬辰之禍非大明神宗無以再造此萬世不㤀之恩也天子而祭扵諸侯扵古無攷然明既國亾宗廟丘墟設有其子孫為庶追遠有誠則不容不祭與臣子䓁也禮雖先王未之有可以義起者此之謂也當時東征之㓛宜以石星為主將士則宜以李如松為元㓛此則余別有所論不可不祭書云玆予大享于先王爾祖其従與享之夏官司勲六功之中戰功曰多書扵太常祭扵大烝我邦之扵神宗不忍不祭以戰功也冝遵司勲之例配以提督經理䓁數人扵理為得按通攷先代帝王之廟自㐲羲至隋文凡二十廟各有配食今既祭之何可以無配乎杜甫詩云一體君臣祭祀同此即村閭之私祭而亦並祀君臣古已有此例矣昔宋欽宗無配林栗議當時臣僚以身殉國名莭暴著者雖官品不應配享之科而事變非常難拘㝎制時議雖不従尚論者是之神宗既血食扵東方宜亦不拘㝎制以有功扵東方者配之以著報恩之意可矣且雖有天將非李忠武一人亦不能掃淸禮陪臣之扵天子無服惟接見者有繐衰七月余昔過忠武墓讀其碑天子嘉其功賜都督印綬而奏㓛天朝名徹帝聦不但為接見而已則未有不可配之義諸侯之大夫秩比天子之上士則側在李楊之下可以慰英魂扵地下而興國中之忠志此不可不念


紅紙題名 

黃相守身常曰大丈夫不扵紅紙上題名無足可觀黃即翼成之子也黃不由科目出身故云爾盖有為而言也徐四佳茟苑雜記云國初古風有斯文會者與會者雖達官貴人若不扵紅紙上題名者不呼曰先生而曰大人其俗始扵髙麗其不然者故避之惡聞大人之聲黃相之自歎盖不得與扵斯文之會也在今大人之稱猶存然黃相謂無足可觀則淺劣如此其相業之無稱有以也世祖甞謂吾先祖敬憲公曰守身亦入相卿勿憂不入相可以見矣


塩銕論 
 
末俗皆言變法之難盖變法則或齟齬易敗守常猶可架漏偸過也夫法久獘生獘久必亾雖欲不變得乎國初貢案無藝近時變為大同之賦民至今頼之其他五衛變為長従差役變為免役安在乎不變但繋乎變之善不善耳然民情安扵見聞猝遽難動湏變之有術方可如漢時塩銕論招天下文學之士與丞相御史反覆相難百道綢繆辯者言窮對者完備然後行不行始㫁此最可法如是豈有踈迃中廢之患㢤今其書尚在可為君相設施凡例也盖發策問士寸晷尺紙言固不得以盡矣衆士之間採又不得以詳也又如朝貴會議冝若可詳而言者容易聽者忽過無文迹可憑只是套中伎俩不知局外更有許多見識終不若塩銕之為詳且盡也古人之好問而貴實有如此者


力田科 

漢有孝悌力田之薦孝悌固徳之本以力田舉人自漢始古者入學而不能俊陞者歸農焉夫勞心與勞力殊䓁力田恐非治人之術今驗之鄕閭或愚騃不達而能扵農㓛者有之宜若不可崇用然孝悌亦然其實行有餘者未必皆堪仕進也其可諉此而棄之耶自唐以下專尚詞科又是每下力田猶有殖穀之功彼詞賦之用果何裨㢤人或驕妄頑率而巧扵應舉故諺曰方寸之內文與智異囊也謂有文者疑若有智能而不然也然後世碩徳明智皆従詞科中出故若蘇軾之徒尚云取人莫過扵詞科實緣進取無路故賢能君子亦不得已屑為此耳初非詞科為可撛之方也不特詞科雖源花花郎亦將如是今世士大夫以力田為耻故力田無可撛者若如漢法開進取之路則賢能君子將屑為此而擢置朝列與詞科無別矣愚謂漢法亦無莭拍管仲內政農則曰秀民之能為士者必足頼也盖士之不遇非農無所依歸况無齊之四鄕則貧賤業農勢也雖周之治世徃徃有此所謂烝我髦士是也詳其語意必擇士扵業農之間非謂力田者皆可取也今若別立科條令州郡舉力田之人就其中拔其尤而顯之不以此鄙夷則豪傑將稍稍屑為之而國終頼之矣


監司入朝 

栗谷論政獘謂當久任監司其言本是矣治理之不著實由扵數逓也宋熈寕元豐間諸道使臣有久至十餘年不除代者勞效顯著則增秩賜金簡慢不職削官奪級乗驛入奏更互赴闕大明之制巡撫官每年一次赴京議事然多以地方有事不果行何孟春言腹裡邉方為限近者三年遠者五年必湏一次赴闕親降徳音詢問民瘼盖為治之要在扵上下交孚無有壅遏古者巡狩述職各有其禮君臣會同相與講磨必有裨益殷見衆覜㫁非無故而謾設書云敷奏以言明試以㓛是也民繋乎守宰守宰不數見監司無以祛獘資治監司不入朝亦難施措千百里外寂寥文字如何能達旨意宜為㝎制莅任滿歲先請赴闕許之而後行簡其騶衛従容晉接或有事故則不必待期得請便行刻日徃還如是可矣瓜秩久速之期亦凖守宰以五周年為㫁可矣凡任小則易辦任大則難辦易則效速難必效遲今制郡縣猶限五周獨扵方伯責效扵一周二周之間可乎又守宰通政以上限二周年與堂下有別此又何義治效之久速其可随其官秩而有別耶今之守宰辭朝有或引見然未赴之官如何能臆料懸㫁耶既赴之後雖有百種獘病無由上達此亦可講者也


筵說 

君子之過如日月之蝕其過其更人皆仰見過猶如此况無過耶凡人如此况人主耶君臣際會公言于大庭之上其得失利病不特近臣皆知必使四方之士聞而詳之苟有過差皆得以規箴之惟所不可泄乃邉報軍憂耳近世諱言筵說漏者有罰人懷惴惴附耳而莫敢播將必有細人奸徒操縦伸縮弄其智巧為國之蠧獘矣明臣范珠上言曰王言如絲其出如綸王言如綸其出如綍二帝三王君臣同心翊賛戒勑使其閟而不傳則書不得以載詩不得以誦史官無以記錄後世何以攷㨿人主號令賞罰如雷霆霜雪人皆見聞雖有奸䛕無従為計萬一用非其人行或乖當大臣得以伸論諫官得以抗言今者一㘦不許傳報將使羣下聵䏊瘖瘂面墻而立賞不知其所従罰莫測其所自機關已發扵四方是非獨蔽扵目前或恐小人乗此為壅蔽之計肆欺罔之奸塞下之耳目蒙上之聦明其患非少也此㘦至之論也不可不表出為後世之藥石愚甞曰不但此也雖經筵講貫之語一一傳示百僚其有差謬人得以奏牘論列則君道益彰士學日明豈曰少補㢤


納羣言 

記曰王言如絲其出如綸王言如綸其出如綍王天下者大小貴賤人之所仰見故脫扵口雷動風行粧飾張旺善固光大否亦難悔易所謂渙汗大號是也言猶如此况其行乎一事偶失人心之向背天氣之灾祥應之幾動扵㣲而勢轉于天下是故善為國者如遠適之迷路也窮山荒澤歧中有歧差雖毫千百里以謬故既問而審之樵兒菜婦必加詳詰惟恐其或誤頼以直走則受之而為幸使或一錯亦不懲是而遂廢其詢訪之勞如此故人主旣自審度矣而又必使輔弼大臣匡求之矣大臣至矣又必使諸大夫庶士言之惴惴瞿瞿惟冀不得扵此而或得扵彼苟其有裨奚擇乎蒭蕘之賤㢤孟子論進退人必待左右諸大夫皆曰賢曰不可而後㫁焉國人者庶人也彼國人不可可人主何従而知之其必古有訪之之道而孟子云爾也庶人猶然况榮其爵食其祿為陞朝官者耶孟子謂士師可以言則刑官亦職當諫君也書云工執藝事以諫則百僚皆可得以言矣是以有進善之㫌誹謗之木敢諫之鼓旅賁之規御之箴史之道工師之誦皆所以廣開言路也夫酒食人所愛也人相見進而不吝者以彼之嗜之也使人主求言若嗜酒食人亦何心而不進故忠告之不至以未有嗜者也是以古時諫官不立局只繋乎中書至髙麗時尚然為吏部之屬官今制別設司全付論執然他官皆有越俎之嫌而言路始不廣矣是以官以諫名為者未必有見識讜正君子居下僚懷抱知識亦莫由上達矣有或權臣專柄畏忌言議只擇軟熟庸騃者補任則國其危矣比如竈火前人煬則後人無従見也余謂夫子致仕猶吉月朝服而朝又請討陳恒其義可推也堂上遠扵百里堂下遠扵千里門庭遠扵萬里步者一日百里之情通矣堂上有事十日而君不聞矣步者十日千里之情通矣堂下有事百日而君不聞矣步者百日萬里之情通矣門庭有事期年而君不聞矣苟無術以達則亦終身不聞今宜為㝎制月朔必受羣臣朝凡有官者不拘尊卑導使皆言受以匭函有懷畢陳夫然後主上與宰相近侍親閱得失其可廢者廢之擇其㮣扵心者親召其人更詰其利害或使口陳或與茟札書進如此則嘉言罔㐲羣策畢舉矣退溪甞謂對話不若書札雖盍簮従容別来必有多少合商量者朋友尚然况至尊之前乎今有落㸃輪對之規少有違例輒以猥屑斥去惶恐齟齬如何能攄其底藴耶又書或有不能盡言者言出而無反覆辨詰故也此漢之塩銕論所以為詳且盡也或疑書奏必將多有代述者此亦無害國家但求其善策之至耳因常何而得馬周亦一幸矣即今之詞科亦多容借述世不以為嫌何㢤詞科借述屬在其人之榮落悖理大矣書奏借述得其言而㤀其人亦足矣苟其大裨扵國又不可不以爵賞導之唐世上書拜官極多與科目同苟患其代述召至殿庭使識務之臣以文字辨詰一如塩鐡論不憚繁複則言者得以盡其餘藴而他人慫惥非所慮矣若然比塲屋得失豈非相懸耶抑又有一事塲屋問以治道其但尚文詞及陳腐者去之取其有論列者每召致十餘人子殿庭如右例一日之間反覆三五次其言不窮然後放苐必有得人之實今之殿試是何著落


贜吏 

白晝刼賄曰強盜孟子所謂禦人扵國門之外者是已今之治民者公肆剝割殆有甚扵刼賄即萬章所謂取之扵民猶禦也然見刼賄必曰執殺見贜濫恬然無恠何㢤推其心苟使匹夫而無財也則必將攘臂奪人者也然彼被害者不過若干人至扵貪吏為守宰則毒流一郡為方伯則毒流一方此朱子所以怒形扵色曰大字面配去至扵卿相黷貨無厭國之為蠧又何如㢤皇明霍鞱之言曰贜官入京餽大臣賄銀千两在外剝民錢數萬矣武臣餽大臣賄銀萬两在外剝軍士骨血數萬矣盖甞私取百倍之賄惟用一倍之利餌啖大臣賈售聲譽結為應援因得陞擢或緩考察必得保全此刺骨之言也此而不治國未有不亾也如人少壯之時不肯保嗇恣情嗜色精血既竭四百四病迭見交侵綿息床簀雖欲齰指懴悔有不可得矣緩縦贜法使民失所者必無善後之圖矣如國初申文忠叔舟之子髙川君瀞以奴婢事罪死近世宋枰者為造紙別提用咨文紙一張造伎妾剪帽受刑㐲罪錮及子孫又如姜籕蔡衡俱是近侍名官忤扵權宰嗾臺官以受賕論啓其行賄者至死言二人之寃然囚繋三年累受刑訊先朝法禁之嚴如此今之世一為守宰輒屋潤饒庄或御史發贜百道伸白朝入覈章暮擁冠盖以耳目所覩記不見有一人帶贜吏之目無乃舉一時㴞㴞是龔黃之廉謹耶吾未之信也


李大淳 

眉叟許相撰姜復泉鶴年碑云講中庸扵李大淳先生李即庶孽而精通經學為童蒙訓導多有成就其来學者嚴其課程叙其年齒不計門地貴遊子發怒闘爭李乃棄歸曰吾自幼受業先生長者未見如今日風習口尚乳臭已分朋黨不識一丁先評時政非其黨類雖大官必斥名慢罵貴賤皆服綺羅此豈長久之道吾為斗祿遲回不去必罹大禍其明年癸亥策靖社之勲而國步重新人謂李有先見如此軰人宜表以著之見竹泉閒話


江都王建 

漢江都王建欲人禽獸交而生子令宮人四㨿使羝羊及犬交之此千古悖亂之極如我朝燕山君之未廢設木柵扵郊置雌馬數百頭扵柵內又放牡馬數百觀其風交羣馬蹄嚙闘閙聲振山谷書曰與亂同事罔不亾即與漢建狂昏差䓁耳雖欲不䘮得乎此事史茟所漏故錄之


讀誦課程 

魏鍾會四歲授孝經七歲誦論語八歲誦詩十歲誦尚書十一誦易十二誦春秋左氏傳國語十三誦周禮禮記古者讀其經而略其註與今人別孝經歷三年詩歷二年而書只有㐲生所傳二十八篇其夙慧者恐亦不難十一誦易稍難而十二十三之課尤不易矣然勉力不怠或庶幾焉此古人課程所以為得而非後世之可及今人必註與經並徒費年月余知之而亦不改矣司馬氏居家雜儀七歲誦孝經論語八歲誦尚書九歲誦春秋及諸史十歲誦詩禮自是可以讀孟荀楊子博觀羣書比會所誦較難古人必以此為例其用功勤篤可見通計孝經論孟及易詩書禮記周禮春秋左傳為四十七萬四千九百九十五字日誦三百字則歷四年又三分年之一而可畢矣又將兼看註說及諸史則湏添數年之功而程朱浩穰文字人不可以不熟而我國又添退溪集若本國史不能者見譏心力安得不竭


什一賦 

古者田有三䓁不易之地家百畝一易之地家二百畝再易之地家三百畝其沃比扵瘠二倍矣後世地狹故田不易而有髙下之別我國度田凡有六䓁六䓁之扵一䓁其大小實四倍也一䓁者必扵三南水田膏沃之地有之余曾驗之薄土種一斗稲其收也不過十斗沃土種一斗稲其收也或至六十斗疑若有六倍者然三南以移秧為度而揷秧甚疎故其播種之地比移秧之田大小三分减一則其移秧二斗地可適播種三斗地以其地言則其實四倍之矣旱田則不然其收極不過二倍三倍而止耳至扵賦稅束十為負負百為結而六䓁十束之地大約可播一斗束者禾秉也一束禾可得穀一斗則一結而得千斗矣千斗可舂米四百斗而今之惟正之賦一結但貢米十六斗則實為二十五之一若言十一則必輸四十斗方備此數也然此只計朝廷之經費至扵郡邑雜賦不在此例且運輸納官贏費許多故民之所貢恰滿十分居一此國有輕賦之名而民輸什一之賦也夫十一天下之中正多則桀寡則貉聖人百分商量以為不如此不可也聖人豈不欲取扵民益寡㢤既有城郭宮室宗廟祭祀幣帛饔飱百官有司則雖欲輕扵此其勢有不能也二十而取一猶譏其貉道况今不滿扵二十之一耶是以仕于朝者祿不足以代其耕惟賄是資不如是將無以為生故悠悠成俗行者不憚見者無恠而民生益困矣今若㝎為中正之賦必以十一為㫁然後郡邑無雜賦但增捧而足用則民貢依舊是十一而國入比舊制不啻倍數以此頒祿方可以責吏民之廉隅其實國用裕而民貢不加矣盖井法廢而富益富貧益貧朝貴豪橫田連阡陌平民率無立錐之地其所耕作不過致力扵富人之田竭作扵春夏而秋收僅得其半國之加賦减賦貧民不與焉雖使百取其一何益之有㢤故曰官家之惠優扵三代豪強之暴酷扵亾䅈為其取半也寕不若取十一扵富人而寬優扵貧民之無告也或謂如此比舊不過增數倍有餘猶患國用之不足然用財之道不過曰食之寡而用之徐朝無倖位則食者寡矣量入為出則用者徐矣既賦十一之數而用不足者苟非冗官之衆則必因耗費之濫隱漏之多也今也域小而郡多事簡而員衆此皆可刪也郡以百里為率則方千里而百郡矣我邦提封不滿扵方千里者二則郡二百而猶過况三百有餘乎內而剰局冗員亦夥宜量財之入减汰就中至扵許多虚費一㘦撙莭豈有不給之理夫有人斯有土有土斯有財有斯財有用然而不給者即處之失其道也


保甲 

編籍民戶彼此詰察防容隱奸宄曰保甲此王介甫新法之一而當時以為獘病者也然呂中之言曰保馬戶馬可罷而保甲之法因其已成敎閱以省兵費獨不可乎此則非法之不善即行之不能盡其道耳此亦出周禮地官比長各掌其比之治五家相受相和親有罪奇邪則相及黨正則四閭為族八閭為䏈使之相保相受刑罰慶賞相及相共此行之天下而無害者也明道晉城之政亦述此而當時訟共稱善何㢤治民如治馬去其害馬者然後敎方行而民生亦遂若使奸宄盜賊任其容隱必有多少受其獘也如之何置之賈誼之言曰民貧則奸邪生貧生扵不足不足生扵不農不農則地不著地不著則離鄕輕家民如鳥獸凡為不善者多在離鄕輕家之徒假使東走西徙如鳥如獸雖有法何従而率之㢤孟子曰死徙無出鄕此其樞窽也人主御民必湏務農自飬非大不獲已禁不得遷移不著別立相保之法籍記其従某地来向某地去以為驗其無跟脚来歷者俾不得容隱犯者比閭受罰此熄盜之要也盜熄則良民安扵作業營生其可緩耶且兵出扵田賦古之道也士出扵丘乗之間相與習熟親之無事患難賙救有事信誓赴戰其團結之固如此若使鄕兵略倣伍两卒旅之制各就里中逐戶編行擇其財力者為長為帥蠲其庸調雜役使之限年凖備兵器其難辦者官授之以農隙相率隸技秋而閱武厚賞其才能拔類者賤隸則官出價免為良丁良丁升為隊長哨長隊長哨長亦方便升位而施賞如例則兵練而事濟矣聞今之遼陽戍卒謂之卡兵取其不上不下之義團結鎭守康熈字典載此字其制亦好小司徒之職凡起徒役無過家一人惟田與追胥竭作追胥追寇賊也竭作盡行也其防盜之密如此又別立制其有打刼寇賊能用智計兵器擒獲攘逐者或官或財皆有㝎式惟民之願欲則可使鄕閭帖靜而武備蔚興矣豈曰少補㢤


人情國 

東邦素稱人情之國謂大小事莫不由賄而成故凡貢納物件非賄不成謂之人情故諺云進上串穿人情滿駄此謂私賄反重扵公獻也是以民生之困瘁國政之乖謬職此為獘無貴賤智愚亦不莫知之而未有留心革去之者豈非咄咄恠事昔漢靈帝時作列肆扵宮中好為私稸每郡國貢獻先輸中署名為導行費謂所獻物之導引也中官呂強諫曰所輸之府輒有導行之財調廣民困費多獻少奸吏因其利百姓受其獘書奏不省未幾天下嗷嗷黃巾起漢遂以亾前轍可鑑今日之導行人情日甚一日髙官大吏狃以為常其不及扵閹宦遠矣


錢害 

民庶則富之富民之術非必上出財以益之也其要有三務農也尚儉也禁奪也農以聚之儉以莭之又不為人占奪民如何不富務農存乎抑末末之利繋乎輕貨移轉故粟布不若銀錢之便銀貴而錢賤故銀又不若錢之尤便也自錢之行民倖一㘦之利或多捨耒逰市農受其獘矣尚儉存乎禁侈凡服飾嗜好之具遠近細大之供亦莫若錢之便随意而任聚觀效而相髙竭智盡力不得者為耻且日用之間時有無錢而不能致者也不能致則其勢不得已莭約矣其有錢者盞酒豆羹逐手耗㪚故人之言曰錢為妖物為其虚費而不覺也財之虚費民所以貧乏也禁奪莫如防制豪橫豪橫之作奸亦莫如畜錢牟利農利不過扵倍而有豐凶之不同商利雖多屢患折閱都不及歛㪚子母不勤力而坐致厚利故閭巷措大閉戶筭緡俄致千金財非天降此益則彼損民如何不貧春而貸錢得米不多而秋而償息賣穀費廣駸駸滋長賣宅輸田殫窮乃休故民力之破落八九是息錢為之也此皆錢之妨治也


民志趨向 

史云魏武好法術而天下貴刑名魏文慕通達而天下賤守莭上之所造民志趨向如水歸下不可以遏矣屠長卿因而衍之曰當塗好趨奉則爭媚色軟語噂奔走以進當塗好財貨則爭輿金輦玉納賂通賄以進當塗好道學則爭寬衣帶博繩趨尺步聚徒結社髙談性命以進當塗好佛老則爭泥羽化虚無空寂機鋒玄觧飾有道氣像以進當塗好功名則爭談黃石素書五兵三略攘臂請纓東征夷北討虜作英䧺面孔以進當塗好簡朴則爭獘車羸馬麄衣糲食內或多慾外示淸真以進當塗好詞賦則爭談雕龍繡虎人懷寸珠家蔵片玉握管函牘以進見貪婪饕餮者得利則不羞以身為溝壑黃昏閉戶白晝攫人擾擾熈熈有同牙儈見淸潔介特者得利則麾斥問遺訐首筐篚矯亢詭激始立名髙而徐收其厚利見建言者泰山北斗位望隆赫則脂韋而效薑桂軟曲而勉骨鯁爭伏闕陳言犯顔批鱗冀得一嚴譴而去凄凉一時榮華無已此即憤世之言而要亦有近之者為人上者所宜猛省


荒政 
 
嘉靖八年林希元上荒政叢言救荒有二難得人難審戶難有三便極貧民便賑米次貧民便賑錢稍貧民便賑貸有六急垂死貧民急飦粥疾病貧民急醫藥起死貧民急湯水既死貧民急墓瘞遺棄小兒急收飬輕重繋囚急寬恤有三權借官錢以糶糴興功作以助賑貸牛種以通變有六禁禁侵漁禁攘盜禁遏糴禁抑借禁宰牛禁度僧有三戒戒遲緩戒拘文戒遺두001使屠隆鴻苞有荒政三十條宜賑濟者取考其言曰聚濟不如㪚濟零濟不如頓濟熱氣燻蒸疾疹易作羣居露宿栖泊無所為害不淺必也委賢能僚屬及鄕官之良富民之有徳行者分頭給㪚而正官為之總管稽查可也令飢民僕僕焉奔走日領一日之糧既費且勞得不償失不如計一月之糧頓以與之令得家居安食也此最見得今之官糴每諉諸窮民得多則費多些些與之或官府稍遠者身常道路耗費更多咸願頓受官府不聼者無他胥吏輩侵蠧之利惟在扵頻數有事得以售其手段莅民者多不覺此矣
[난-001]遺 : 遣


詞科 

流俗之言皆曰詞科取人名臣碩輔不患乏人何必他歧自蘇子瞻已為此說此無他上之所造如風尚草莫不屈己厲志祈中其意向故有才有徳者兼通文詞非文詞為可以得才徳也假使博奕取人亦然才徳者未必不精扵博奕若以博奕進而謂此是得人之路則可乎今之文臣或多有射御不違者若又因此選武以文果何如㢤其獘病非一端才徳詞科終非一物有有文詞而無才徳則得非其人一也亦有有才徳而無文詞則彼詞科何従而取之二也亦有卓瑰非常之人不屑扵此故雉兎之罝不掩麟鳳魚蝦之網不絓神龍三也雖有文詞未必為有司所識拔者亦多四也屠氏備言之矣然猶未也士大夫生子知覺甫通先授五言事事心心銜勒不脫雖有才分智術剝換而無所用之也五也又况鄕閭之人遠扵京輦典籍未繁知見未廣習俗氣像何能庶幾扵都人耶是以詞科榜出京輦貴逰十居八九若曰才徳之生必扵京輦則奚可㢤


魚鱗圖 

洪武二十年遣國子監生䓁徃各處田畝而量度之圖其田之方圓次其事實悉書主名及田之四至謂之魚鱗圖冊百獘始絶其詳雖不可考盖遍圖田形如今邦國地圖比諸郭諮千步方田法尤見完備邦域雖曰許大今國有各道道有各郡郡有各面面有各洞各坪細統扵大大為全圖細為各圖洞坪若又有許大分為各圖惟其便是従其有丘陵墳衍川澤不食之地及陳荒不墾者悉皆無漏依筭法各種書其濶狹長短又扵總圖上書其従某至某為幾尺而中間各田及不食者随其長短悉書之相凖無差又其四至必書苐幾田若山若溪皆如例如此則豈復有隱漏之患㢤今之檢田號稱優惠従其奸濫以之賦役不均由是而國入縮小獘流扵無告者甚酷今也田形只用四條四至只記人名所以難覈也孟子豈不曰仁政必自經界始也乎天下未甞無良法輒為擾民之說所沮亦無可奈何耳後考小司徒地訟以圖正之註謂地訟爭疆界者圖謂邦國本圖然則此法已具扵成周之世矣


遠慮近憂 

子曰人無遠慮必有近憂東坡釋之云慮不在千里之外者患在几席之下夫人之未動只用容足之地容足之外疑若無用其動在近者足蹈之外又疑若無用凡人不能無動其在近在遠皆未可知故才動而便出容足之外矣又不能止扵近則千萬里之外莫非行之地此豈到頭之慮所可辦也如時之寒暑理之必有寒裘暑葛人所不可闕皆湏豫辦方可免窘乏一或放心俄必見目前之急家務尚如此况國事耶人臣職任恒惠數逓苟且撑度多無經遠之圖撞著事端輒有㘦近之憂所以無成余子俊曰人臣事君當事盡力即近且小亦湏為百年之計此實經歷有驗近時有一宰臣云事無一毫可以放過者放過處必有患亦子俊之意也今之守官莫非奴僕相拄卓髙添杯滿當路置器卓髙則墜杯滿則溢器當路則蹴本非己有故毁傷無惜也政事所以日非也


倭知守城 

倭知守城倭地如琵琶形尖頭向西凡自東而入者皆由此故禦之力不分也東北無外侵之國而又有蝦夷廣漠之野非可憂也其置鎭也大將居中偏將居外設有師敗中權自在制命依舊不比我國之北兵營臨邉無援也其築城也下廣上殺使不得緣而已雖有衝撃不可毁圮也不比我城之阧起易崩也故攻之實難而自古無被兵之患也又如壬辰之亂先㨿平壤城至天兵東援却扵城內多作圡窟雖至扵城毁門開騎步闌入猶従圡窟中放銃丸窟堅不易破北来士卒多死傷以其乗勝勇銃而不得已歛軍退休此巧扵守城者也宜兵家之所審


直擣馬島 

世傳元均率舟師轉戰風濤出洋外距馬島不遠均艱難收回下陸而死惜其不能乗虚直擣其根本也壬辰之難日本盖空國而来苟有援兵用孫臏之策急勦馬島此最奇計雖不欲歛避得乎當時皇帝勑諭有曰勑東南邉海諸鎭並宣諭琉球暹羅䓁國集兵數十萬同征日本直擣巢穴我國何不因天朝意而申請乎如此則費力少而奏功多矣壬辰事實由扵馬島主平義智慫惥而成島即海中撮圡若致一枝舟師而我國為嚮導則殄滅甚易縦不能全勝渠亦何暇扵外圖耶縣監邉應井死扵熊峙之戰前數日上疏曰賊數千里屯兵非三十萬不可其國必空我舟師可得四五萬便風揚帆直擣根本餘必自潰朝廷不能用國人亦有計及此者矣


李提督不知兵 

平壤之戰城毁門開軍威已振而餘賊死闘兵法死地無攻則歛兵退休亦冝矣然既開走路而袖手縦歸何㢤孫武之言曰㐲卒隱廬開其去道示其走路求生透出必無闘意因而撃之雖衆必破是時隆景在京城行長恇怯無謀包頭逃生設㐲而邀之蔑不勝矣比如轉石因勢而推之雖重易動京城之賊宜在破竹之中復安有碧蹄之衂不此之圖使之收攝魄安穩得行與隆景合更煽餘毒李如松扵是不知兵矣是時我國雖曰創殘見兵尚衆惟政僧軍亦許多臨陣出奇奚待乎提督然積威燻慴不敢出氣措手惟歸咎扵外人至七年結煞之後始乃粧撰成說曰某智謀而某壯勇炳煥扵宣武勲策豈非可惜


大邦人物 

宗班某為余言甞随奉使者入燕有車子胡姓者日久相熟其人亦心懽或不責車錢聞其弟方為刑部尚書謂胡曰弟貴如此兄何以作馬前卒耶其人奮然曰怒我以儞為好們肯相許可乃反如此說耶吾弟雖貴死生懸扵人不知明日果何如吾持一車走得錢而飽行住自在以終天命不以此易彼何視人為賤之丈夫㢤其言要非齷齪人安知非季主之類隱扵抱關也耶扵此可見大邦徃徃尚有人


忠臣殺身 

人之將疾必不甘魚肉之味國之將敗必不納忠諫之言吳之將亾先殺公孫聖百濟之將亾先殺成忠當其諫君先言未顯之迹上所昧昧而莫之見故不徒不聽又従而戕害不惜従後世觀莫不恠而歎之之不足在當時氣勢光景必有可以迷惑是非之真者史家所著只舉一邉議論其許多拏東閃西混真眩是者都沒焉人主雖昏豈不欲國存而子孫長世耶然而取此去彼者實為所審擇失宜也此前車覆而猶有後車之不戒也後之人辟思之不詳略㨿舊史輒為之興歎者皆未必不身蹈之也家居又有可况者畜犬所以防盜也犬吠非有私意也中夜聞吠主人出而伺察或不見形影則未有不怒犬者也人雖不知犬獨見之故人怒之而猶不停吠則又不免毆而撃之殊不知靜而思之従其犬而察之則其迹庶幾可得也余每驗之無不如此者扵是知公孫聖成忠之見殺無足恠者故曰忠臣殺身不足以存國徒使後人悲之念至此令人嗚悒


諫官兼帶 
 
別設諫官而言路塞此通議也孟子曰我無官守我無言責言責與官守異職耳余謂官守如邑宰之類言責如左右近君者也故辭靈丘而受士師而謂之可言士師刑官非別有言責之任可知雖然行之旣久猝難改革則有一策今之两司官謂之通淸既通淸路常帶此啣雖為庶僚出為郡縣使之常帶此銜而言責在身國有利害随見封章以為己任庶幾少補耳


㣲官無辭 

退溪荅金而精書云今世大官有辭免只為文具亦無有因辭聽許之例小官則並與例辭而無之如獨出衆為之非徒無益扵辭職必有好名犯分之謗有無限不好事况為親當仕則其辭也非實若不欲仕㣲官之除豈必辭而後不就耶盖雖㣲官除必由君其辭亦必該司啓達然後許之安在乎無辭例耶昔蕭齊謝眺告其妻父王敬則反狀眺以㓛遷吏部郞三讓不許中書疑眺官未及讓祭酒沈約曰近世小官不讓遂成恒俗謝今所讓又別有意夫讓出人情豈關官之大小耶觀其語意亦非法禁使然只是官小事㣲不欲煩聼耳既成同風何可猝違


先蠶 

先蠶之祭不知始扵何代今儀禮續通觧闕焉既有先農則此亦恐不可廢者我國五禮儀祝云告于西陵氏又不知西陵氏為何人㨿後周之制皇后乗翠輅率六宫三妃三㚤御媛御婉三公夫人三孤內子至蠶所以一少牢親進祭奠先蠶西陵氏國制不過遵此也然周禮天官內宰享先蠶而躬桑註云先蠶天駟也與此不同未知如何夫天駟者星名與先農后稷之義有別駟者馬也月令禁原蠶為其傷馬蠶與馬氣類相近故其喙似之本草云以蠶拭扵馬齒則馬便不齕以此故也祭于天駟其亦取此義耳又按事文類聚引于寶說祀苑窳婦人寓氏女之尊稱先蠶者也不知所謂苑窳婦人寓氏者與西陵氏非別人否也愚謂數說皆荒誕莫凖不若依通考稱先蠶氏為得


水旱報祭 

雩者所以祈膏雨也其及旱而禱者亦稱雩古之禱者桑林六事為感應盛事如後世象龍焼豭之類何益扵格天耶蕭梁之時祈雨行七事一理寃獄及失職者二賑鰥寡孤獨三省徭輕賦四舉進賢良五黜退貪邪六命合男女䘏㤪曠七徹膳羞樂縣而不作今之所舉只徹膳審獄數事其餘皆不施行不及遠矣今之四門禜祭即久雨祈晴之祭也周禮黨正祭禜註云雩禜水旱之神疏引祭法雩禜祭水旱為證然左傳子産云日月星辰之神則雪霜風雨之不時扵是乎禜之山川之神則水旱癘之災扵是乎禜之然則禜不獨水旱其雪霜癘之祭亦稱禜也而近世所行只是祈晴耳古者禜亦為壇位如祭社禝其祭扵國門見文獻通考凡水旱之禱既雨既晴莫不有報祭朱子大全有告文可見以理推之禮當如此也其雨止祝辭云惟神降祉應時開霽謹以淸酌小牢粢盛庶品用薦扵神若得雨則報用太牢今闕焉可歎


奇拜 

朱子曰古者男子拜两膝齊屈今如道士拜杜子春註周禮奇拜以為先屈一膝如今之雅拜漢人雅拜即今之拜是也東人之俗尋常相見奇拜成俗不然衆必譁矣然禮疏云奇拜禮簡不再拜如今常朝只一拜士夫不相見或有同四拜者常時則止一拜見長則一跪而已然則一拜之禮其来亦久矣


叉手 

叉手之法以左手緊把右手大指其左手小指則向右手腕右手四指皆直以右手大指向上以右手掩其胷手不可大著胷湏令稍去胷二三寸然右手四指皆直則當以食指當左手外臁腕骨下而四指皆用力向外左手食指亦當右手之外踝而四指皆收歛向內两大指亦交加緊牢用力相撑則自不觧此叉手之義也今見僧徒叅禪法两手合掌而两肱張在掌外其勢相持緊固觧墮不得其術比叉手尤覺緊急矣然余觀前賢寫真拱手狀左手雖掩右手而右手之指必皆捲以向上略如抱持㨾非四指皆直也如此亦好未知古人叉手亦或有此两般耶精察者必知之


嫁母 

禮有出母嫁母之服又有同居継父之服服之有無以恩也不繋扵人之賢不肖也昔程明道之子與章氏子俱為王氏婿及明道之子死章納其婦明道曰豈有生為親友死娶其婦者他日王氏餽送一皆謝遣王来欲見其子明道曰母子無絶道然君乃其父之罪人也愚按母雖嫁畢竟有服死無絶道而生不相見抑未知何如也其失莭已是得罪所嫁之當否又何暇計㢤然明道所處顧如彼未可深暁


同姓合宗 

百世而婚姻不通周道然也然則合族通譜自周人始也後世派流雖別而源出本同則宜與之通譜叙親如會稽黃渥與山谷皆出扵婺州之黃由七世以上失其譜以年相望與渥相近復以兄弟合宗其意亦委曲矣然年之長少不繋扵世數何可以相望而㫁之伊川先生謂同姓相見當致親親之意而不可叙齒以拜其昭穆相承者雖遠甚必従行苐之序不然則叙齒之外更沒他道耳


醉倅杖民 

人有憂喜不能不為之欣慽常情也時移事過従後回思亦悠悠不足以搭扵心也久而㤀之與不曾有此者何別㢤某郡有醉倅遇醉民杖之醉倅盛怒醉民甚苦明日人問之倅不知怒民不知苦皆不見幾㣲色王介甫觀棊詩曰戰罷两奩收黑白一枰何處有虧成此可以打疊煩惱障


晩達 

人之晩達古今稱太公近日聞金知事鍰八十九始陞資憲階入耆社年今九十四金即故判决事孝建之六十七歲所生子父子合歷一百六十年凡立入朝也知事始官不過縣監驟貴至此也金两姊两兄及庶姊庶兄皆享大耋其母夫人壽亦九十其兄嫂庶兄嫂皆八十餘異矣李同知震箕七十五登苐年今九十筋力之剛殆少年不及近古有完原君權某八十七生庶子年已六十餘健壯非常人比人或謂晩生子必虚薄夫豈然㢤


書院 

我國書院始扵順興之白雲洞豐基之易東次之近時則稍登名宦子孫貴顯者無不立院獘又甚矣以至于孔子以下配食文廟者亦別祀于閭巷間以滄洲釋奠為諉朱子之事不敢容喙然孔子之祀國學及郡縣足矣一郡一縣之內處處享祭無乃涉乎僣瀆耶况尊以王爵祀以八佾是豈人人而可行者耶退溪謂滄洲釋奠先生晩年以道綂之傳有不得不自任者故設此禮而不疑若恒人而欲效顰非大愚則妄也愚亦曰湯武誅伐伊尹放君舜不告而娶惟此人為此事朱子之釋奠其義如此


埋廟社主 

壬辰之亂有一宰臣密白扵上埋廟社主扵穆淸殿庭而行俄而覺之追到奉出及丙子宰臣先奉廟社入江都亂㝎或不免缺傷油汚幾盡改造此其時宰臣之罪也東平尉日記引此謂壬辰之事似亦有見也余謂廟社亾即國亾孟子曰社禝為重君為輕安有國尚支存而先埋廟社耶設或力不能保護至扵汚傷之極是天也君子亦無可奈何復何容心焉壬辰之誤不必曲引


趙玄谷 

趙玄谷緯韓甞與人會或引不自我先不自我後之語嗟歎其生丁不辰玄谷獨云先我則使我祖先當之後我則使我子孫當之寕我丁其時而有以處之也論者謂達理有一學士看書未半投地曰掩卷輒㤀看亦何益玄谷曰人之喫飯不能恒留腹中然精英之氣亦能潤身澤體讀書雖忘自有長進之效可謂善扵辭令


靖康柔福 

靖康之亂帝姬柔福随帝北行建炎四年有女子詣闕稱為柔福自虜中逃歸遣老宫人視其貌良是問以宫禁舊事略能言之但以足長大為疑女曰金人驅迫如牛羊跣足行萬里寕復故態髙宗惻然不疑詔入宫號福國長公主下降髙世榮資粧萬八千緡紹興十二年顯仁太后回始知柔福死扵虜中執付詔獄乃女巫甞遇宮婢謂子貌類柔福仍告以宫禁事也遂㐲誅其終露跟脚亦幸耳我朝肅廟丙辰有僧處瓊者自稱昭顯世子遺腹子其生時母姜嬪手錄生年月日以遺之而匿飬民間云察其書即諺書昭顯世子遺腹子乙酉四月某日生左書姜嬪两字朝廷疑之會諸宰雜治之事覺即原州村氓而有一公子家婢與瓊通稱為仙風道骨非凡人子必龍種也瓊聞之有非分之望又因宫女習聞宫禁間事而傅會之也盖姜嬪子慶安君甲申十月生距乙酉四月七月而姜嬪非姜氏自稱之辭也如此類自可易辨古今事變無窮詐偽益增其或熟諳事實依俙欺瞞而無此釁則誰得以別之此雋不疑所以為智而折其奸萌也


上元燃燈 

上元燃燈意者佛之餘俗也西域摩竭陀國正月十五日僧俗雲集觀佛舍利放光槃經以舍利置金牀上天人㪚花奏樂繞城步步燃燈十二里自漢以後轉為中國之俗遂不廢也我國必以四月八日燃燈與中國異盖亦佛俗也或云佛以是日自母右脇而生或云以是日夜半逾城徃雪山入道或云在雪山六年思道不食至是日乃成三說不同也髙僧傳是日以五色香水灌佛頂謂之浴佛而未有燃燈之名髙麗恭愍王十五年辛旽以四月八日大燃燈于其苐京城爭效之貧手至乞丐以辦謂之效之則非舊俗可知必是因此為習而不復改也歟


科塲易書 

我東試士新羅花郎之後䨇冀學士始以詩賦頌策取進士後奸偽日滋至恭愍十四年李仁復李穡建議禁舉子挾冊易書試卷以防假濫此今易書之始也比宋之封彌益密矣然防之以易書則以易書為奸卒無以有補而徒見耗財挾冊之禁自古有之先朝申飭不廢五六十年来不復舉以故舉人務帶多人紛沓殆甚入圍作文不過十之一可歎


光海識軆 

我國權臣惟國初有洪允成一人其餘進退與庶僚䓁雖無專擅之禍亦無倚任之效至扵近時末官下士一言攻撃大臣去國既在具瞻之地安能每事盡善居髙位辦大事必有不悅者衆也搆釁巧詆何患無辭大臣體國而其掀動之易若此此朝廷之所以不尊也若臨海之獄完平李相主全恩之論鄭仁弘之黨鄭承休者疏斥之光海敎曰大臣重然後朝廷尊而國體嚴以全㤙之議目之以護逆大臣因此辭疾是自毁體面朝廷随而不尊此識體之論也不可以人而廢言其在宰相則亦不當恐懼疑惑專事規避如此不過司馬安之巧宦奈國事何然當㫁則㫁不以浮言而或沮毫無放過不以無害而或忽方是不敗故曰當大任如登髙竿膽不大亦墜心不細亦墜


備邉司 
 
我朝中古以来有備邉司凡國之大事皆扵此議㝎政府為虚設癸亥中興功臣皆欲復都堂故事李完平元翼曰中古之事有由也國之大權人臣不可復擅遂止此李相之失言也若三公無權何以為三公國體之日卑職由扵此比如行軍大將如君中軍如相凡軍事大將使中軍行之若中軍執謙曰軍事中軍不可擅而下與偏裨䓁列則可乎所以置中軍之意安在宰相尊然後國家尊是謂陛九級而廉遠地也太明太祖患三公之擅權直廢之使太學士入閣辦事不數世而三楊之權太重又何益㢤苟其執國命者雖稠集之中獨不可擅㺯耶今之推諉成風未必非備邉司為兆


母掌憂試편001 

勝國之世座主門生之禮極嚴掌試之官視一榜若子曾見牧隱集有一人得罪扵其座主牧老喩之以子之事父至誠哀訴冀或感悟當時之俗習如此李陶隱崇仁亦一時名勝然諫臣駁之曰崇仁當母憂求為監試試官母死踰百日啗肉自若以毁人紀權陽村近上疏論救曰崇仁父元具既老且病命在朝夕恤恤然欲及其生得見其子掌試之榮國家重崇仁之才憫元具之志俾掌監試若崇仁苟辭則是知有死母而不知有生父也彼陽村儒術中人而亦為此論俗尚之難脫有如此可嘅
[편-001]母掌憂試 : 母憂掌試


奉使貿易 

自髙麗恭愍朝奉使者多賫銀貨市彩帛無益之物有識者亦迫扵權貴所托故私裝居貢獻十分之九中國人以為麗人假事大貪貿易来耳及林廉用事其獘尤甚惟朴宜中不齎一物天子聞之引見加待遂寢鐡嶺衛之議當時一人而已也至于今時其害不可勝道而言者或以章服旗旘為諉彼恭愍以前如何為國夫國之為貨莫如金銀苟有兵革賞賜獎勸非此無物交隣事大所需百端帑蔵既匱將何處取辦以千百年不毁之貨盡耗扵易敗之彩帛玩好可乎明太祖時責歲貢金一百斤銀一萬两當時掃境內無以備數重貽天子之譴怒此亦可鑑


三國演義 
 
宣廟之世上敎有張飛一聲走萬軍之語奇髙峰大升進曰三國演義出来未久臣未之見後因朋輩間聞之甚多妄誕云云盖此書始出而上偶及之髙峰之啓真得體矣在今印出廣布家戶誦讀試塲之中舉以為題前後相續不知愧耻亦可以觀世變


聖廟従享 

孔廟配享世世增加今至許多人繼此以徃又不知其幾人宜有揀以汰之㨿程敏政考正祀典議其最可疑者馬融初以貪濁免官髠徙朔方自刺不死又不拘儒術前授生徒後列女樂為梁冀草奏殺忠臣李固作西苐頌以羙冀所謂衆醜備扵一身如此輩流使天下尊以慕之豈非害義之甚耶凡為經師有一世之師有萬世之師有補扵一世者一世師之可也有補扵萬世者萬世師之可也比如人之起家為太祖垂蔭無窮者雖百世不祧可也不然者亦世遠而迭祧不可以其為祖先之故而皆祀也余謂東西两廡随世益添則似無此理姑依程氏說去取之㝎為後法用此為例庶幾無聖廟雜冗之獘


鄭一蠧 

家兄玉洞先生甞謂余曰鄭一蠧入智異山三年不出窮極五經知體用之源同分殊知善惡之性同氣異知儒釋之道同迹異其說極可疑以空寂無倫之說比之扵吾儒性命之學而謂之道同可乎余攷海東野言果然只是寃死扵士禍人心憤鬱激發並與其生平而無敢容議則又過矣居常不茹葷不食牛馬肉少時入學舍鼾息而不寐同寢者覺之遂喧以為鄭某叅禪不寐盖當時已有此論矣


貧者士常 

貧者士之常士是無位之稱士何以不貧夫無財曰貧士者非農也夏畦艱難本非所堪况農之利不過數倍而苟無見田耕他人之地餬袵恒窶不特貧而已士而有財者三或先祖樹業貽後也或料理取贏也或非理奪人也縦有先業有子女分占有婚䘮費竭也有减而無增焉牟利者不獨秉心誤入又非讀書可以并行也心不可二用入此則出彼書不可不讀則利必歸扵專心必不委諸白地上待我之来取矣此劉伯龍所以晩營什一而為鬼所笑也若夫不義之物不但吾心有所愧取必有患害随之所謂姦富也然則士何以不貧貧則不惟朋友踈棄婦妾先加誚讓不惟他人之賤惡己心先自猥瑣故貧必䘮志此不知常之患也故曰見深則憂淺識遠則患浮常而棄之何所不至昔者仲由緼袍不耻曾子曳歌商守其常而已


胥吏陞黜 

人之恒言曰國政止扵三日胥吏終必䘮邦盖官無久任扵府中事茫不暁觧一委扵胥徒而修廢在手也比又聞之胥吏亾國亦已事也大小官莫不以私累愛憎黜陟之輒以傔従生手補缺且鎭日奔忙扵使役而扵府事都無交涉國事之每下如此盖胥徒亦庶人在官者非一郎僚所可進退者也麗季我太祖回軍之後始復銓選法有曰府史胥徒皆著其年月錄其功過每扵歲抄陞黜謂之都目政自辛禑幼年即位權奸竊國官爵一歸私門都目之政久廢至是追錄其勞仕者大悅然則胥吏之任亦在都目之中而與庶官同例今縦不能如此必湏錄其㓛過至諸長官合坐之時商量其輕重而陞黜之庶其得之矣家兒云諸司各有生徒積久歲月講習府中事䓁其髙下以次陞補可也其言亦有理


殺人法 

人之所欲莫甚扵生所惡莫甚扵死故其寃憤亦莫甚扵被殺殺人者死法之最先漢之三章箕之八條必為之首然官長枉法而殺則不敢報豪橫縦財而圖則不敢報且死不可復生而貧民多以歛埋為患官吏疻覈之際需備蘯産故受賄扵仇家而故脫之謂之私和子弟而不報父兄之仇敗敎莫大也雖官長用刑誤殺亦宜量其輕重而處之刑固不當廢㣲罪枉死豈不痛寃縦不可償命殺人父兄獨不可錮廢終身耶至扵民之相殺者宜舉恤典優惠葬埋諸需俾不至蘯産則所謂私和不待禁而絶矣此扶世敎之一端


先毆者出錢 

凡民庶闘閧者各自是己非人故官長如欲別其善惡則爭端益起不如两治之雖使有是非之歸非者固非矣是者獨不可忍之耶畢竟两非矣宋鞠真卿守潤州有闘毆者本罪之外別令先毆者出錢與後應者小人靳財兼憤輸錢于敵人終日紛爭相視無敢先下手者周禮地官調人先動者誅之鞠真卿亦有所本也此熄闘之巧術出沈括茟談


蕩平

洪範云無偏無黨王道蕩蕩無黨無偏王道平平無反無側王道正直會其有極歸其有極建極之道卒歸蕩平蕩平之要莫如禁絶偏黨偏黨則反側蕩平則正直然中人以上可以言喩中人以下惟在利導不然終亦悅而不繹従而不改夫趨利避害人物之同情燕越共舟殊性別氣而其所以防患則智力均齊者利害同也夫婦居室異族各習而其所以治産則志慮無間者亦利害同也苟使公朝之上大小臣隣一心共貞如燕越之共舟夫婦之同室其為蕩平扵是至矣或者一寵一踈一樂一苦不能普遍扵富貴貧賤之間而徒區區費力扵空言之誨無實之責欲其舍㘦己之利害闘他人之慫惥亦難矣故曰皇建有極極者棟也一室之間惟棟最中其餘柱榱椳楣之屬莫不仰棟為之用焉極或少偏其一東一西之間必有欹側漏滲衆材以之傾墊極亦随而圮矣雖然若唐若宋廣設科試遴選已繁其規規扵希榮望寵者㴞㴞利竇惟一而鑚入百身又何以博施而無怨乎其一進一退極或少偏王道所以不成也後世黨禍盖因設科頻而取人廣也既覺其然従今日鐫减此路猶為三年之艾然國家稱慶數而慶必有科科與慶何干登榮者數人而千萬掩涕何謂同慶况得占者莫非貴勢子弟而四方不與耶此如建極不扵中而望屋之不傾也


南藥泉疏 

南藥泉九萬疏云武后至無道也至將死之年猶曰思得一奇士用之陸贄稱之曰累朝頼多士之用今朝家雖有別薦之規不過蔭仕三司宰列皆用科目式年只取口誦不可無更張四書外詩書易春秋分屬扵子午卯酉四式年為四書一經之講則誦讀之功省而能文之士必多入選豈無大才之間出乎議者以為如此遐方孤寒專習誦經者必落莫夫設科本意在扵得人不當為遐方慰悅之地輕重得失豈不懸殊乎時議以變舊制為難遂寢愚按此說見得分數其諸經分屬之說亦良是今兼誦七經故士學益就魯莾若專取一經則又必趨扵簡而廢其餘分屬則力優而學博矣然科試立落取决扵文詞之間終非得人之道若曰詞之不可以已則若己卯賢良科方始可行我國惟己卯在焉大明之制初赴省試者莫不如此矣且詞科乗人之不知合百家瑣語以為題目舉子既不可以盡知則不得已為類彙挑㤀之資而不暇致力思索故畢竟都無見觧此非士之過國家使之然矣楊萬里云孟獻子有友五人孟子已㤀其三周室班爵祿之籍孟子已不能道其詳則孟子亦不能中今之詞科噫今日書籍之廣博比孟子時何如以有限之記性寕有包括無遺之理國家責之逾廣則士習益趨魯莾如式年必誦四書三經凡此七書理無盡該故截㫁註文專心音吐而善誦者魯莾益甚雖選何用又至扵今日專以賦表箴銘取士則又不啻每下矣科式必决扵一時得失所以無培飬之㓛今如藥泉說以四書一經為式輪回試士比今制不啻優矣然背誦終無所補不若易以墨義墨義別有說不贅雖然若不盡廢取辦扵一日者則閥閱貴逰必將冀幸扵此而彼費力之士縦使得之無所售扵世矣扵求才何補乎所謂不當為遐遠人慰悅者誠是矣然天之生才不以遠近有間特人遐遠之而不取也人既不取生長扵不文無獻之鄕其不能與京輦較勝亦冝矣若㝎為式凡取士之額八道皆有定數如今之發觧則顧何別扵京輦遐遠㢤既取之後三司宰列惟視其人之才識而不以遐遠枳廢則文彩力量獨不軰出扵遐遠乎遐遠之不及京輦亦朝廷之過也必不得已則有一說誦而無文文而不誦均之為無用不两合之終非為善法強以合之畢竟歸扵前套今殿試之規一無黜落豈立制之始意耶額數既㝎故耳若會額添若干人至殿試不能者見黜則誦讀者必兼文詞魯莾者不得與而遐遠之俗亦稍稍有變今之初試其始意亦豈不羙乎以不能兩兼之故也然添額若多製述為重京輦者占奪而遐遠稍稍不得與今之式年增廣之規額滿三十三人大慶則四十人以此為式每四十人而取三十三人則見黜者七人此以誦讀為重而只汰其魯莾其殿試用大典相去六尺之法代述不敢售矣如是可以傳遠而弊少矣又以誦讀為初試則遐遠之有才者必悅樂矣初試之以選文詞故科塲紛閙偽濫得與也初選宜取專經者每四年而易其經無過百人則士得以輸力而浮末之習可變篤學之士可勸也四年之內不設他科則其不得選者又可以得暇為學今之士風不過朝奔夕走茶飯剽竊不知老之將至矣又若初試額多偽濫者圖占而士不勤學矣恨不得與藥泉相發難也然藥泉秉政亦久未聞擢一士扵遐遠置之顯仕者是豈當時遐遠無一人在乎曾聞藥泉拔武士一人扵北地付邉閫遂有北九萬之誚時尚險阨置不論藥泉之所識即一武士而止大同之俗有不能違者如此夫


誣毁退溪 

世之人多傳退溪䘮內有子不知言之根因也昔仁祖之世李文成従祀議起上靳許且曰彼有䘮內之子筵臣願聞其所従上曰其門人李貴言之崔相鳴吉曰此謂李滉非李珥也承旨韓必遠曰此鄭仁弘之誣也時嶺儒疏辨甚力悉錄退溪生子年月而證之崔疏又云疏儒聚議鄭藴沮之云云扵是桐溪疏又上曰某年有某甲云甞過某地有人倡言退溪實䘮內有子而不諱過至扵上達所以為賢其陽尊陰抑情態可惡云云臣聞此竊嘅士習之渝薄臣又出入仁弘之門二十餘年仁弘之凡所以害李某者無所不至未甞一言及此臣又何曾沮止儒士之公議以此推之他說皆未可信此事載崔相遲川集及鄭桐溪集余未記全文只錄其㮣如此盖此言崔相之前已有之不過中間搆毁者所為嶺以南則寂寥無聞故鄭仁弘之忌克而不曾搭在牙頰也退溪之陽春氣韻無所怨惡扵時莫不覿徳而心醉猶不免豺牙蜮弩陰蔵暗射至此可以見世路之艱難今以中智庸材欲過防而全身名者將無其術矣


守陵官 

國恤有守陵侍陵官本扵漢之宣陵孝子朝臣為守陵宦官為侍陵被髮居廬一如孝子因以致富陞秩遂為人之窺占身為人臣服斬守墓分固宜然何必如孝子貌㨾乎漢之宣陵但聞拜郎亦未知處之如何彼童幼㣲誠賜與之足矣不必一聽其言立無名之位也髙麗恭愍十六年以宦者申小鳳守正陵三年加密直使賜忠誠莭義翊衛㓛臣號正陵者魯國公主墓也是時王追念公主手寫其真日夜悲泣三年不御肉膳凡為公主者無所不至遂有小鳳守陵之舉仍成俗不廢至後世則宦侍不拜官故有侍陵守陵之別而非先王之禮也考古者宜知之


喬一琦李曄 

戊午深河之役監軍逰撃將軍喬一琦作寄其兒桓書付我國軍官堕崖死其書略曰文臣武將以社禝為戱一味循私致屬國䘮師吾監督其軍不敢離謹扵三月初四日西向叩謝皇恩自裁扵家哈嶺上兒可傳與相知并親以意奏知聖明其家口在京可求赤城薛道尊分處還鄕云云覽之令人涕淚其壯烈如此而中圡未必知也當時幸有従事柵中日記而知之古今志潔事泯若此類又何限寕不悲乎又如壬辰之變虞候李曄被虜扵淸正送于賊魁李距躍示勇乃舘之扵大蔵家衣以錦綺曄出曰何汝錦綺為乎留四月結壯士觧倭語者㪚賊魁所與銀買船西出大蔵者覺之追至備後之圡毛及之曄引劒自刺刃出背後而死此亦幸憑姜睡隱看羊錄而知之即喬逰撃儔匹耳


鬼神情狀 

氣聚成形魂逰為鬼有人則有鬼必然之理也其聚也有固不固久不久之別不固而速化者易㪚固而久者其㪚必遲特少遲未有恒存之理此未可以測度故必有事先之禮齋戒者所以感而致之也人謂精誠所格物無不應此將以何為證人有徳恵罔極萬人祝禱未曾見壽福之增添也祭之日思其居處飮食笑語心心在此必見其所為齋者此特幻像而非真如思夢者夜寐必見彼豈感此来入其夢乎何以異是然鬼神者形㓕而氣存人之致誠亦以氣為用死生雖別氣無所不通如磁石引鍼氣相近也石氣燻鍼十年未沬南北不差况先祖後孫之同一氣耶今以銕匣蔵鍼以石稍近石靜鍼靜石動鍼動鐡匣不能礙阻所謂同氣相求者扵此可明易曰知鬼神之情狀謂之情狀則神識猶在也其喜怒亦與人相類苟不慎戒而物不芳馨器不整勑意不誠勤事不肅敬人亦耻而不食况鬼神耶其饗不饗惟在潔淨不繋豐繁飣餖之間一㸃汚穢則方丈為虚設或非理辦圖又或艱辛見扵色則君子必以之逡巡却退鬼神無枵腹貪饕之理固異乎飢渴之飮食其望望然去之也㫁矣今之人或身葷穢意變淪飛骨董雜陳而曰庶其饗之遠矣㢤惟忌日不飮酒食肉者一日之間以䘮禮處之也不忍扵甘味也非與乎齋戒


變法 

法久獘生獘必有革理之常也孔子曰苟有用我者期月而已可也三年有成若不革魯獘何以有成孟子曰子知管晏而已矣若不革齊獘亦何以興王魯齊雖周公太公之餘比如廈屋歲月滋久柱棟蠧朽將有覆壓之憂說者曰苟使拙匠為之毁折反甚寕不若拄撑苟延也此說雖似有理然居其中者即吾至尊至愛之人而崩頹無日則豈合狃安而冀幸其一朝耶無寕思所以改易而為永遠之圖也蠧柱朽棟豈架漏牽補所得以支遮㢤昔衛鞅變法而強䅈其人為可戮也王安石變法而無成為世懲創自是人皆揺手諱言一㘦為偸安之計或有大膽容喙則十驚九恠疑若是岐首八臂非世所有之物焉俗之難暁如此其或議論濶大更張無漸踈迃敗事固亦有之坐是而不知更有嘉謨至論可以捄拯焚溺則奚可㢤朱子亦曰本朝自李文靖王文正當國以来朝論主扵安靜凡有建明便以生事歸之馴至天下獘事極多此訓儘可商量如李王諸公當時建國不久綱條未紊猶可従容安坐而致理也至扵後来汎汎在漏舡上者拱手失柁猶不容副手梢工一語規畫則豈不為岸頭人損神耶今我國之事殆亦近是國朝以来屈指識務惟李栗谷柳磻溪二公在栗谷太半可行磻溪則究到源本一齊剗新為王政之始志固大矣然如田之畫佃京司之率眷之類必將有礙阻難舉者結負之稅逓直之規猶可以辦事無虧何必如此也如栗谷之監司久任小郡合大奴不従父䓁說一一中窽何憚而不舉惟改貢案一事畢竟施行猶有賦輕稅重之歎自是力量不大措置局狹故也苟使栗谷磻溪為之必有可觀也今磻溪随錄中種種名論無一舉以試之古今志士之用心終無奈世人何耳


鬼祟 

余少逰湖中之某郡此地有善治鬼祟者病鬼者亦極夥余謂地多病鬼風氣之異耶荅曰非也非此之獨多他郡同然而人不之覺也凡鬼之情狀類人有如刼盜者有如穿窬者不但人之忌鬼鬼亦忌人病即發露者刼盜之類也隱蔵偸㺯者穿窬之類也凡症形之乖常八九是鬼也或有隱蔵十數年始發者或真元壯實鬼自舍去或不知為鬼而終至致命者亦多甚可哀也適有士族女子年少淹病食少而肉不消醫云此鬼也乃鍼刺而桃毆之鬼乃吐實言語響荅千恠百幻詢之則十年之前衆坐燈下忽驚怖投人然十年之間無痛恙也醫又云此其祟也庸醫診視不明徒拘扵痰病似邪之語枉了人命不知幾何矣余又思之人之營衛虚實日覺每下時氣乖戾亦日覺增添邪因虚入理宜益多也鬼有知覺好欺戲人蔵巧設奸惟恐不陷誰得以究詰之也苟治之失方其不入圈套者鮮矣且鬼必遮掩其所祟之經脉變幻症形庸醫従而攻之如寇在東而攻西元氣日澌而鬼窟弥牢不復可治也此雖瘼病之術而如末俗細黠誤人者有時乎相類故記之


追服 

不肖生扵辛酉明年壬戌六月先君圽于西塞之雲山郡今頭白不死復見六甲環復俯仰涕淚隱若新遭䘮也聞某郡某幼孤及䘮年素服居墓舍但不立廬墓之名殆朱子所謂意亦近厚者也士友間稍有慕效来問者數人余謂此事恐不宜專非也亦甞考退溪李先生年譜先生生扵辛酉至明年壬戌六月其先考圽恰與不肖事相類先生不曾如此行之又甞言追服之非是此為可㨿之地夫幼不衰服六十年間莫非人子之至痛今已踰不毁之年而哭擗伊始亦恐非宜未知識道理者以為何如也


郡邑官隸 

今之胥徒祿不足以餬其口况仰事俯育耶且列郡各有奴婢虐使忍驅終歲而無休息余每逢宰邑者輒問官府奴婢實無謀生之隙果何術不死而得生亦無有能荅者也人非財不生財非天降意者憑依官威歛奪扵民乎古者庶人在官者其祿與下士同莫不有以代其耕今祿不足資活而又使之一不歛民則死而已矣豈不哀㢤是以近世為宰者或威勒胥吏使不得措手則民稱明察而吏必有流亾者也反是則吏得其便民不聊生將何以取衷二者要無善策焉耳然彼胥徒者廉隅無用奸猾為能一弛銜勒百道閃㺯不可復制湏緩其役而鐫其法方是吏與民俱安也余鄕居多驗之為政峻猛固招㤪其緩弛者尤有害一人稍弛而羣吏代猛矣抱朴子曰當怒不怒奸臣為虎當殺不殺大盜乃發此奚獨小邑為然㢤


自稱小人 

尊貴之前自稱小人古亦有之左傳穎考叔云皆甞小人之食之類是也今之俗武弁之扵卿宰庶官之扵議政皆稱小人以位言之小人即有位者之反庶官亦位也何可曰小人以人言之即君子之反謙卑雖至亦不當以惡名自稱也退溪曰昔姓吳人每自稱我時人目之曰吳我或者扵官長前稱小人亦甚無理某一生小人之稱不出扵口古人必自舉其名盖稱我涉乎不恭然已成大同之俗猝不可革而或扵交際自舉其名反以為駭也且今郎僚之扵官長稱郎廳外官之扵監司稱縣監縣令此亦不可此官長見稱之辭宜然非所以自道也若扵尊貴前通稱下官無官則稱小生無所不可耳


兄弟友愛 

近世李叅判泰龜判書徵龜兄弟數人同居一巷友愛弥篤俱享壽考而終身庭無間言余訪扵人得其一條乃相與約信凡臧獲各有所主役使訶罰不相管攝此已得其要也盖臧獲之役扵主無此苦勞一主尚難仰使况其他耶其不甘心也㫁矣然而管攝不置則䜛間所以起婦女私勝而信䜛易以浸潤夫婦居室終不為所動者幾稀其居中徃来者臧獲而臧獲不相干所以雍睦也此奚獨兄弟為然處親戚鄕黨莫不如此若李氏者可以為法


沽酒市脯 

孔子沽酒市脯不食今雖以傷人為觧然只言酒脯不及他他或食之矣酒脯可以預需之物然而心不能湏㬰必欲沽市是苟食也聖人不為此特以居常日用言也若其不得已者又何可不食如賔客適至貧室無具則沽市為饗恐亦不免詩曰有酒醑我無酒酤我人情之至到而聖人不刪亦可見矣小學載温公之言曰客至未甞不置酒酒沽扵市果止梨栗棗柿肴止脯醢朱子亦必不以為悖矣


文治武備 

文治武備不可以闕一有武而無文固亂矣然夷貉亦能約劑綱紀立國傳世矣有文而無武亦不可居矣今天下善者或少而不善㴞㴞強呑弱衆暴寡密窺旁伺力可以奪之則奪也小國猶或恬憘而得延至扵有天下者如置器扵水中苟容隙穴水未有不入之理其弥縫防塞皆武備之力也不能居安思危狃習撑度一有兵戈延頸受刃豈不哀㢤而况今之所謂文吏不過操茟摘句作䅈不管椘不屬底文字幸而得之便傲然自大奴視武弁武弁者既失柄用又弭耳揺尾徒以媚悅財賄為平生路徑一忝宰帥百道剝割民受其毒是則廉不增榮黷非䘮名故也孔子謂去兵而存信以載道之文言則非武之所可擬以今詞賦之文則武猶捍邉文之斵䘮民俗反不若不文而全其純愚之性之為愈矣故事與實乖反文與武作仇久矣一朝有事果何處得避風躱箭之地巧逭扵危死耶然則不若两合為一郤穀之禮樂詩書非文而諸葛之折衝樽俎非武耶今之文臣有試射而武臣無講經文臣任將帥而武臣不與榮顯何㢤凡為國之道諷一而勸百擇其尤者大臣薦剡引入要津雖吏禮曹講官臺員皆許又設殿講法如今儒生例取若干人與文臣同用則才不屈扵一偏而貪麄之俗可變矣上得其歡心而緩急可以頼其力矣


廉貪 

國頼扵民民靠扵財財竭則民敗民敗則國跛非難喩也上自紳珮至章甫儒士誰不道優民裕財然未見有一政之㫁行也裕財繋乎禁貪貪非徒得即剝民而益己也若導民治産而不傷其力則不待損上而彼自有謀生之智矣禁貪之方不獨大字面懲罰亦在乎鼓勸廉潔俾有觀效國朝以来選淸白之吏不過若干人朝廷每有錄用其子孫之命然惟鑚竅干謁者或沾一命餘悉餓死扵蓬蒿之下今以所覩記余里中有官髙而與扵淸白之選者惟其廉故貧貧故子孫流離又無綢繆私逕迄百有餘年之間不得厠于寸祿之典而填丘壑殆盡矣視當時掊克浚膏多聚羙田宅增氣飬譽交逰攘臂而議扵世登膴仕食厚祿者其利害之相去不啻天與壤也今世贜吏之法亦嚴矣子孫至扵禁錮然是徒法也試看大僚細官莫不屋宇髙明臧獲肥澤未聞有一人罹憲而終者何㢤若曰舉一世而氷蘗則不成說意者漏網之衆乎今宜三十年一選廉吏依古圭田計下士一家産割田以與之使奉其祀限親盡而還收凡入選者不待衒求逐名尋求稱才調用簪纓不替如是可以少補矣不然一時咨嗟之褒不足以賠永世㘦骨之苦飽徳㤀飢恩言挾纊而苟無實恵終不免為凍餓而死也人其可欺乎


鄭處士 

以書慰死家禮有書式人無賢愚不過使子弟依式寫去未必皆親自閱視恐涉不情也鄭處士遐齡安東人其先祖某即寒岡門人云甞至京瀷兄弟造焉後瀷酷罰罪苦鄭之子適在京未及通問而亦依式寫来鄭聞之別治書來云迷兒徒知情分之不可廢缺而不知義分之不可虚假此以其心億之也無伻不聞固也不聞闕慰勢也飾邉幅之禮非用情之道遂事不欲說不直則義不見玆以實告而因質焉或以為不為子隱則是懼矣此亦篤行之士也嶺南羙俗亦可見京輦雖曰王化所根曷甞聞此䓁言語耶伯髙之䘮冉有攝束帛乗馬而將之孔子聞之曰徒使我不誠扵伯髙處士亦行古之道也


索牛 

曲禮云天子以犧牛諸侯以肥牛大夫以索牛士以羊豕註索求得以用之也然則此非特殺之牲或得之君庖皆可用扵庶羞也王制庶羞不踰牲註祭以羊則不以牛為羞此鄭氏之誤也以下文例之燕衣不踰祭服寢不踰廟此云庶羞者指生人之食也明矣祭之用牲庶羞包在其中豈復有相踰者耶註曲禮者亦因此轉訛謂求得牛也私室而殺牛豈理也㢤然而分明說大夫索牛其得之君庖也歟㨿禮私室之祭亦敢歸俎扵君君飬賢則亦使其繼肉况大夫之祭而豈無餘庖之可及乎不然彼索牛何従得之愚謂如今之京外官庖國家之所許者便是君之所賜求買而用之扵理允愜矣且曲禮飬老八珍之屬多用牛若一㘦不用此亦安出今人居常充其嗜欲獨曰祭不可用者惑矣鄭困齋讀朱子書至壯而食其力老而屠之之語感歎遂不復食牛肉此矯枉過直也朱子雖嘅人之無仁而未甞不食牛生既不食則死亦不當祭矣而可乎由此推類如鷄犬撫愛飼育朝暮親近而殺之不恤可乎


北狄 

中古之時北狄有匈奴東胡二種匈奴之西有月支諸國而宕昌党項之類即三苗之後也東胡之東即靺鞨室韋諸國也匈奴之後為回紇赫連其別部為突厥鐡勒突厥別部為沙陀鐡勒別部為薛延陀也東胡之後為烏桓契丹其支為鮮卑鮮卑之種極繁吐谷渾為遼東鮮卑宇文為遼東塞外鮮卑禿髮為西鮮卑乞㐲為隴西鮮卑拓跋為別部鮮卑其吐蕃在吐谷渾西南則似是匈奴別部也其見扵杜佑通典者如此三才圖會云北胡種落不一夏曰獯鬻周曰玁狁䅈漢曰匈奴唐曰突厥宋曰契丹自漢匈奴盛其弱也烏桓興漢末則鮮卑㓕烏桓後魏蠕蠕強其㓕也突厥興李靖㓕突厥五代及宋契丹復盛其別部小者曰蒙古後蒙古盛入主中國其說有不同者然匈奴之外復有東胡烏桓契丹近東則分明是東胡之後何可指契丹為匈奴乎自元以後蒙古最盛兼并北漠故自沙磧至遼東塞皆稱蒙古至如晉之五胡氐是西戎羯是匈奴別部也


木德去商 

記曰右徵角左宫羽不用商人謂珮玉石聲也商主石故去之余則謂凡五聲三分損益宫徵髙而角羽低商居其中不宜扵左右故珮玉去之皇明黃佐鍾律論曰周官旋宫之樂禮天神則圜鍾為宫黃鍾為角大簇為徵姑洗為羽禮地祗則函鍾為宫大簇為角姑洗為徵南呂為羽禮人鬼則黃鍾為宫大呂為角大簇為徵應鍾為羽未甞及商者避其所克而已鄭玄謂祭尚柔商堅剛故不用若然珮玉曷為不用商也唐趙慎曰周徳木也金能克木作者去之今唐以圡王請加商去角也宋以火徳王當去羽音國朝以火徳王天下與宋同避也但商者扵行為金扵方為西扵色為白扵味為辛一不具則不和且聲氣之元祖扵黃鍾之宫宫者圡也假使徳運配水則可以去圡而成耶且鐘鎛金也周人何故不去也愚謂凡樂金聲而玉振之玉亦金類其始終如此故四聲皆以金主而不復別立金調也別有所著不贅


揖禮 

余昔過近邑有守宰有事道旁㨿繩牀坐卒隸亦無呵叱然官人露坐義不合騎而過便即下馬其人亦下牀平伸舉手揖余余荅揖而行訪之則乃御醫權聖徵也余思彼非士大夫中人尚有禮如此何今之俗薄也可嘅也已



飽煖 

今之為士者多安坐而衣食惟恐其不飽煖或至扵侈糜無莭子曰飽食煖衣無所用心難矣㢤不有博奕者乎為之猶賢乎已此未必指博奕之反勝飽煖之害甚扵博奕博奕之害止于己飽煖之害及乎人農夫疾耕蠶婦苦織不能自庇而任獘于無所用心之人豈非可惜也人辟而不存此念百姓必有多少受其獘者詩曰為絺為綌服之無斁必手自勤苦而後方始安意則其他日用之不出扵己身者有不敢遑寕之心可見尊貴而尚猶如此况扵匹夫㢤每誦詩至此輒覺一粒一縷之莫非分外矣


神惠 

退溪李先生居鄕縣校行釋菜禮必使校生致胙先生具衣冠置胙于堂拜扵庭下乃升校生執盞跪先生受盞跪飮先生復跪送盞校生受盞跪飮也夫敬神之惠其禮亦勤矣宜後學所遵凡人家祭先之分餕亦合致敬聖人扵朋友之饋非祭肉不拜敬其祖先同扵己親也今世俗都䘮猶或時有可以追想者每祭罷婦女必以餘餕分饋姻黨所至之家又必以米穀酬其来使以為例他物則不然敬人之神如此况扵其祖先耶又祭肉出三日則聖人不食註云不留神惠也禮君賜食必正席先甞言先甞則必頒之矣神惠之不留亦猶是也然人家或留而不頒為日久之需甚不可也過數日不食欲其不留也不留然後賤隸方可以咸沾神惠矣


驕兵必敗 

驕兵必敗古今之通論武勇猶不可取况儒士乎東莱呂祖謙云何能為一言萬惡之所従生所謂一言䘮邦者也小人固寵剏為偸安之計以欺君上此強言非實心也畢竟國與身俱亾甚可惡也如韓琦慶州之敗不聼范仲淹苦心之爭五路兵皆䘮其亾者父兄妻子號扵馬首皆持故衣紙錢招魂而哭聲震天地琦亦掩泣駐馬不能前范聞而歎曰難置勝敗扵度外也盖舉琦之自言而譏之也當時國兵新敗重之以此失如蔵病人被人毆傷將何以支全此猶可貸至南渡張浚苻離之敗殘氓都盡國計蕩竭勢不可復振渠不過一疏引過而止奈宗祊何雖謂之南朝緣此而亾非誣也余讀金人銘焰焰不滅炎炎奈何涓涓不壅終為江河綿綿不絶或成網羅毫末不札將尋斧柯彼蜂蠆猶能螫人况讐適乎無能為一句實謀國三字戒



星湖先生僿說卷之十二

 人事門 

廟樂 
 
古者廟各異主如天子七廟則七主矣世次迭遷親盡當祧則以昭穆蔵扵世室之夾且祖有㓛宗有徳則不毁其廟如殷之太戊武丁周之文武世室及宣平是也凡祭必有樂其禘祫享于太祖之廟則用太祖之廟樂如時享有事扵七廟者亦必各有其樂而周頌三十一篇其指意分明思文是后稷之樂天作是太王之樂淸廟維天之命維淸雝是文王之樂時邁載見武酌桓是武王之樂昊天有成命閔予小子訪落是成王之樂執競稱武王及成康則恐是康王之樂註謂祭武成康之詩其義未明以成武之徳享康廟則可以成康之徳享扵武廟則不可又若成康既祧成祔扵文世室康祔扵武世室更何䖏歌此詩以享之耶故賚稱文武之徳則亦享武王之樂非與扵文王也然則周家成康以後二十九世不應享祀而無樂其一時制作無意義可傳者太史氏不傳聖人刪之後世無得以考焉耳其他詩賛歎后稷至文武㓛烈者極多夫二雅皆太史小史之所掌以為樂歌者也有事于其廟宜歌其詩此豈但燕享之所用多是禘祫之樂也歴考前代漢唐及凡有天下者莫不世各異樂至遼金元及我東髙麗亦然惟皇明雖無異樂之證亦不見合用之文其在我聖朝自太祖以下㝎為不祧凡八世若果各用歌舞則咸謂難扵卒事然歌頌大業在禮宜然其㓛徳炳煥不容但已者何可以倉卒而遽廢乎又若祖先之樂宜施于後世則周家成康之間緣何有許多篇乎扵不可已而不已則又不宜可已而不已矣今見扵周頌者皆不過數句奠獻之間其儀亦多用此絃歌恐未有不及之歎今龍飛御天歌舂舂大篇不可以盡奏莭用數句終欠完辭宜別有歌詩如頌體似無難行之理㩀五禮儀詣苐一室登歌作保太平之樂保太平之舞次詣各室酌獻如上儀樂止可以見矣今之時禮既湮蕪扵樂奚論


生員 
 
今俗無位之士生稱幼學死稱學生其義非也士皆隸扵學校生也獨非學生乎且白首不官猶指為幼學不可也學生者學中諸生之員也稱生員恐不妨按䘮服子夏傳曰大夫及學士則知尊祖矣疏謂鄕庠序及大學小學之學士雖未有官爵以其習知四術閑知六藝知祖義父仁之理故敬父遂尊祖得與大夫之貴同也如此者與庶人有別古道即然而亦稱學士宜國家之待之有異禮也


刑法論 

諸葛武侯有言寵之以位位極則殘順之以恩恩竭則慢吾今威之以法法行則知恩限之以爵爵加則知榮榮㤙並濟上下有莭此武侯一生精神也楊廷秀得之演為刑法論一篇云古之立法不惟懲天下之已犯亦以折天下之未犯已犯之必懲未犯之所以折也故懲者法之義折者法之仁義行故其仁不窮仁行故其義不數義數則民怨仁窮則民狎狎則犯者衆而刑者數刑至扵數者不生扵刑而生扵仁之窮民至扵㤪者不生扵怨其刑而生扵狎其法夫民之情固喜温而惡寒欲凉而畏熱也然冬不寒夏不熱則民病而死矣人知夫法之仁也不知夫狎之而死也是故愛極者恩之所従鎖寬甚者猛之所自起也斯亦善發揮矣易曰小懲而大戒小人之幸也小人畏法而不畏義者也小而不懲必至扵大罪雖小不踰若鐡關之在前犯而屨校十目見知故懲之乃所以生之也荀子曰數仞之墻而民不踰也百仞之山竪子憑而㳺焉陵遲故也苟無限截強脅弱衆暴寡智詐愚勇苦怯仁恩不復可以制之矣


六蠧 
 
人無奸濫天下何由而不治奸濫生扵財不足不足生扵不務農農之不務其蠧有六而逐末不與焉一曰奴婢二曰科業三曰閥閱四曰技巧五曰僧尼六曰逰惰夫商賈者固四民之一而猶有通貨之益如塩鐡布帛之類非賈不運也六者之害甚扵盜賊奴婢傳世亘古今通四海無有者也無徳不材而不思猷為坐役臧獲遍走推覔猥刼傾産使之失所乃已也凡文藝之無所補扵世道身心者莫非害事應舉儒士緩扵孝悌拚棄生業竟歲終日含毫費牋不過斵䘮心術之伎倆幸而得之則便自髙致奢泰無度剝民以充其願慾也且其間僥倖占多故希覬觀效㴞㴞是舍隴畝而奔趨也閥閱者身有功伐之謂也今俗指衣纓家子孫混稱而區別扵庶氓雖使先業耗盡才藝不逮非理求生耻事錢鎛寕餓死不肯賤事一執耕耒目以農夫昏姻不通交際每下人或有心扵自力亦無奈何技巧者不但玩好器什凡方術惑人者皆是而倡優巫覡為尤害也僧尼非因崇佛只思逃役深竄無田之境日糜沃壤之粒也農之利不過數倍而夏畦之苦無上故人家生子目其最蠢曰農也此無他國風固多別歧非農而亦可以厚占也若使士農合一法有導化如魚之㳺水鳥之歸林其有材徳拔之扵阡陌之間不待自衒則民將視作己分目熟手習而各安其業矣今也幼多慢逰長既扞格博奕戯嬉裘餁亦縮至扵欺詐冐奪穿窬盜竊而不憚雖欲屈首扵本業亦無如之何矣數者不去欲望世治難矣


帶 

屈原賦云何桀紂之昌披註昌披衣不帶貌衣不帶則必將披開古者有大帶有革帶有絛帶有襻帶襻帶衣繋也深衣之制領當胷脅帶在無骨則又不可以無繋謂之昌披則不襻而露胷也後世革帶變為角帶而貴者犀玉金銀皆具而鉤又變為䚢盖上服為玄端深衣而內有中衣革帶者屬之中衣大帶者屬之上服意者始有衣服之世未必有襻只圍束而已後来有襻而亦用革帶者禮不忘本也家禮有勒帛說者謂垂紳之義此盖革帶而歸之上服則裡衣不可無束故以帛勒以圍之也丘瓊山謂脛帶則誤矣絛帶只是纒束大帶者今人繆纒絲繩與勒帛同用矣惟道士無帶不知何故意者如鶴氅之類即道家之常服而兩襟不掩適對扵任脉只用彄珠上下鉤掛如家禮四䙆衫又如武士箭服亦然而不用帶也朱子晩年家居用野服見客謂上衣下裳大帶方比之凉衫自不爲簡其所便者但取束帶足以為禮觧帶足以燕居且使窮鄕下邑得見祖宗盛時京都舊俗其羙如此亦補助風敎之一端夫君子燕閑必不無帶而但衣則所謂觧帶不過去大帶而用勒帛之屬不然幾扵昌披耳


題名山寺 

淸凉山距李先生陶山庄一日程先生所常遊陟也余與數客至山中有一小庵凡来逰者莫不題名梁棟榱桷壁內外遍列無隙心已恠之周觀至右壁外面圡朽上却有方尺白地又有方板掩之同行欲随衆題名拈茟將進有一比丘従之偶觸目急呼謂且休且休同行驚問何故對曰此老先生題名䖏盖當日先生題名在圡壁上歲久磨盡今無㸃墨留者人猶垂板以護之以續題為榮至扵念佛小僧猶稱老先生而警省人若此洙泗餘風可舉此想見也噫羙哉


薦桃 
 
余甞至人家外桃熟時當俗莭主人問曰桃亦可薦廟乎余謂家語孔子言果品有六桃為下祭祀不用然饋食之籩棗栗桃乾橑榛實則桃為祭用古禮然也家語之說未可暁又加籩之實蔆芡栗脯蔆者芰也而屈到嗜之遺言薦祭其子建以為非禮而去之意者椘國之㝎禮有然者非謂先王之典亦不用也桃亦魯國之所不薦而以黍雪桃故聖人舉時俗為言其意盖曰今也祭享之所不薦而反以貴雪賤云爾又如周頌鰷鱨鰋鯉以享以祀唐人以國姓同音謂鯉為赤鯶公食者杖六十後人因成俗不以薦此類何可悉遵今人所種桃即果之羙品可薦無疑


食肉 
 
民吾同胞物吾與也然草木無知覺與血肉者有別可取以資活如禽獸貪生惡殺與人同情又胡為忍以戕害就其中害人之物理宜擒殺為人畜牧者即待吾成遂猶有所諉如山上水中自生自長者都被佃漁之毒又曷故哉說者曰萬物皆為人生故為人所食程子聞之曰咬人人為而生耶其辨亦明矣或問扵西洋人曰若物生皆為人則彼蟲豸之生何也荅云雀食蟲而肥人則食雀這便為人生也其辭亦遁矣余每念佛家惟慈悲一事恐為得之既而曰大同之風雖聖人有不能革者夫人之始生茹毛飮血衣其皮革不如此無以為生惟力所及因以成俗前旣如此後不得不遵故飬老則用祭祀則用接賔則用疾病則用不可以一己之見遽廢之也明矣若使聖人肇生扵五穀桑麻之世而始無食肉之風則必不若今之多殺為也然則此盖君子不得已之事亦宜不得已而食足矣若專肆嗜慾恣殺無忌則不免為弱肉強呑之歸耳


遵先王 
 
詩云不愆不忘率由舊章孟子釋之曰遵先王之法而過者未之有也後人遂執以為典章一㝎則雖獘難動變則必亾其為詩也亦固矣夫所謂不遵者如廢井田開阡陌之類是也若率循聖王之遺意損之益之與時宜之換凋易瘵拯塗拔炭豈非君子之所欲耶若拱手狃安坐見生民之疾苦而不肯捄活又何忍乎此如山徑野蹊榛塞水决而猶守舊步不免摧陥者也顔淵王佐之才也孔子敎以為邦之道曰夏時殷輅周冕韶舞惟服冕之外莫非變改是亦不出扵遵先王之法也劉勰之言曰苟利扵人不必法古必害扵事不可循舊夏商之衰不變法而亾三代之興不相襲而王尭舜異道湯武殊治法宜變動非一代也握一代之法以傳百世如以一衣擬寒暑以一藥治痤瘕也載一時之禮以訓無窮如刻舟求劒守株待兎也今之時亦弊之甚矣苟有其人不愆不忘遵先王而善變之則事半功倍惟此時為然董子曰善言天者必有徵扵人善言古者必有驗扵今觀其會通務合時宜必有措手之地顧無人辦得此矣且有經則有變變未必古有故曰禮雖先王未之有可以義起事或反常有不必泥古者如房琯之車戰王安石之泉府已試而僨事者也張橫渠之井田胡致堂之封建未試而終不可舉者也如舜肇十有二州而禹貢變為九文王治岐九一而周公變什一叶宜而叶軌非一轍故䅈政暴極漢存三章劉璋觧紐孔明用申韓皆相時改觀懸㫁中窽此烏可與東寺躄浮屠說乎雖然做時不如說時人心不如我心此最難諧南方有無戰之地移其人扵北戎則雖賁育不能刀鎗之技非不勇且捷不習故也今以草茅之士推在廟朝之上如杞國之移玁狁鮮不敗蠱矣是以明君之遇賢臣不以小眚妨大徳不以衆咻亂逺猷如是可以有成我東邦千萬載得一人焉乙巴素其人也


籩豆之實 

有親友某為余言凡國家祀典籩豆之用或有未詳代薦他物官長責其不敬郎僚即一一稟質官長亦無以應不得已因循余考五禮儀未有難暁之物粉餈糗餌白黑餠之類備載禮疏粉餈糗餌即用黏米或先作粉或先作餌合為餠以熬大豆作屑黏著也白黑亦白稲黑黍所造皆非難知也又聞祀典有榧子五禮儀無此又非羙味不知緣何猥登籩實國制黑餠以蕎麥造成黑是黑黍所造蕎不入五穀用之奠祀恐非宜


京所 

今之佐郡之任有座首別監之號謂之鄕所即古所謂㓛曹書佐之類而守宰者任意箠辱故士子不肯屈以就焉以是無助扵治理也其初設法亦好有鄕所則必有京所擇郡人居于京凡一郡之事必為之調護周旋其源出扵麗代其人之任也京所之名見眉庵日記可考荷潭錄世宗以忠寕大君為咸興京在所又松窩雜錄云東莱倅將罪鄕所送關京所請逓其任時鄭文翼公為京所堂上云鄕所雖有過尤守宰不敢恣意逓易而輕自罪罰可見今若修舉舊制試其材器因開拔擢之路使知識士子屈扵其間則豈非有補


茶時 
 
城上所監察茶時之語雖人人誦說不知其義也城上所者舊闕城墻之上即當日臺員會議之所而諫官無行公之員則監察諸員替會而罷謂之茶時言其啜茶而罷也監察者古之殿中御史也糾檢百僚湏先自䖏以儉故麄布陋色樸馬破鞍望之知其為監察此古例也雖貴逰子弟無敢變改後有一二宰相主時論許其従便遂復華羙之服云當時有夜茶時之語自宰相以下或有奸濫不法者諸監察乗夜茶時于其近地書其罪惡扵白板掛諸門上以荊棘封其門著署而㪚其人遂禁錮永為棄物夜茶時一句俚俗猶傳為造次搏撃之語嗚呼國朝羙風何可復見


夢感 
 
凡夢中感應問荅非彼能入夢與語即我精神感觸思慮惹起作如是反復也今有人和睡聼考撃聲如皷夢中便惹起被堅執銃擺陣麾旗無限軍功事而與天下人論兵講武酬酢丁寕也聼謳吟聲如讀書夢中便惹起對案閱卷尋行數墨無限萟林事而與古今人談詩說文辨詰丁寕也彼何曾有其事而誰爲之相告語耶此皆魂與魄交心在其間依舊作思慮怳惚之境轉輾惹起如此也其他晝之所思或物之所値莫不如此余甞病脚隱痛夜之所夢必峻阪險道窘步艱行與人說話無非此意夫逰魂飄蕩無迹雖鬼神安得以相接告語彼既無音魂安得以聼知耶若彼果来告則生而瞽者又何獨無夢此理極分明如龜鱉之屬入夢訴寃亦非渠能訴寃寃結之極氣或感觸寐者精神與之應召而然也龜鼈是含氣之盛者故尤著其異也孔子曰神龜能見夢扵元君而不能避豫두001且之網智能七十二鑚而無遺策不能避刳膓之患此可深究
[난-001]豫 : 余


醜惡之言 
 
退溪論書院儒生鄙悖之說云穢念都在扵襟裾媟語不憚扵閨門悖慢淫䙝無所不至口不可道耳不可聞體慄心痛天驚鬼議當時之俗已有如此者即無論閭巷側微下賤雖靑衿儒士軒冕宰執相與詬詈婬䙝悖惡無所不至言者不憚聼者不媿令人蔽耳而不忍聼也李判書塈云甞聞諸先正此䓁醜惡之言祖宗朝絶無至燕山之末靖國之初始發扵湖南之靈光萬頃䓁地遂傳習扵四方云盖燕山之末婬醜肆行俗尚之偸固也舉義之際椎埋之徒亦多得志以此居上臨民草尚之風宜其必偃故従惡如崩駸駸然至今日不復可以革矣


紅衣 
 
畫家丹彩自倭市来者焼之成汞分明是丹砂所造自燕市来者有腥臭不成汞人謂猩血所造此不過畫彩之用若絲縷之染則初用朱圡者謂之圡紅用蘇木者謂之木紅用紅藍者謂之真紅木紅不宜扵綿布色不鮮明今之所尚皆紅藍所染也圡紅者以朱圡水飛去滓和膠染之國朝以為上色所謂圡紅直領是也俗音圡變為桃而不知其訛也古有奪我燕支山婦女無顔色之語圡紅亦必鮮明可愛而我國則不然也世漸驕侈貴賤悉皆用紅藍而圡紅遂泯壬辰亂後朝士不能具冠袍上下皆戎袴褶袴褶即帖裡也庚子始具朝服通政以上服淡紅綃堂下官用深紅綿布識者謂上亦紅衣不宜君臣同服始服黑色云以今觀之陪祭謝恩之類服黑入侍詣臺之類服紅無甚意義王者受命改正朔易服色周人尚赤而只云玄端未聞有衣赤色也㩀禮玄端爲朝祭之用則黑色爲最古隋唐以来有紫緋之制惟天子有黃赭絳三色禁士庶不得爲服聖人不以紅紫爲䙝服朱子釋之曰不以爲朝祭之服可知彼紫緋果何遵哉愚謂䓁威不同吉凶有異然陪祭入侍不必有紅黑之別宜考古循今詳㝎不易之制然後可以傳逺而無獘也今制主上服赭色衮龍袍上自公卿下至掖隸胥徒莫不衣紅赤悉皆紅藍所染不但貴賤無別費價許多貧室難辦一衣所染其種藍之田可損四口之家一月之食計國內所損許多也况髙麗之俗因水根木榦之說文武官同黑衣靑笠今宜使陞朝官尊卑悉用黑色團領以胷褙繡紋別其品秩諸生與掖隸胥徒悉用靑色而胥徒亦庶人在官者用團領而無胷褙諸生用方領則此不但為愜古宜今其扵莭財大有裨益矣又按董越朝鮮賦五色各随所用所禁者紅自註以王服御所用故禁之然則圡紅之用亦非國初之制矣


廳不南向 
 
子曰雍也可使南面註云仲弓有人君之量說者曰南面者凡臨民之所莫不如此郡邑官府何甞忌南面耶此說有理凡禮南向北向以西為上考諸經義皆然大夫之家廟皆南向迎尸正祭扵戶牖之間家禮立廟扵廳事之東以南為前凡非對君之地何憚扵面南耶說者曰國初士大夫私苐廳事皆不敢南向都中世族之室碁布星羅莫不如此及中廟以後紀律漸弛舊制無復存也愚謂此特國初之制非禮之應然者然既已成俗而一朝變改則靖國勳臣之僣犯可見不獨此也其間架皆有㝎數過制者摘發毁撤國朝中世此法猶行今之卿相富貴者不但一苐或二窟三窟間架之多少已不暇言矣至扵衣服唐絲交織惟宰相許服承文正字鄭䃫順朋之子而街路之上為憲吏所執祖宗朝立法之嚴如此今何可復見


書筵追記 
 
君徳之進修關扵經筵經筵者治亂之所繋也今之講官悉用科苐之人科苐主扵述作述作主扵賦表䓁寂寥數語半日之功立登榮顯其所講說盖多魯莾余甞謂經筵講說善者宜揚惡者宜規不可掩昧而止別謄一本遍示具僚其有未備者百工皆得以言之或錯謬害義又如何不為之救正耶如是則筵臣不敢容易妄說而裨益弘多矣國初舊例世子書筵春坊下番追記講說呈扵政院轉啓至尊仁廟在東宮幾三十年三時書筵之外或夜對又或不時接見故窘扵追記帶茟硯入侍如上殿事賔客任權疑其僣逼遂廢云然追記如例此羙制也不知従何時並與追記而廢之任說似矣而有不然者書筵獨不嫌扵經筵而不廢何也有君則有貳君凡日用不可闕則有同扵上殿者何限而獨可致疑扵簮茟記事乎昔先君上疏曰臣忝玉堂竊有所聞盖扵不開筵之日有書進古事之規或經或史關扵治亂者抄寫數條以備睿覽此唐臣鄭覃之遺事也近年中廢宜修復故事事竟不行以此言之國朝羙事無端格置者亦多東人工扵避事狃扵因襲如此名臣錄蘇頌錄新唐書中臣主所行日進數事遂詔經筵官遇非講日進唐故事二條此又鄭覃之意也


奴婢 
 
我國奴婢之法天下古今之所無有也一為臧獲百世受苦猶為可傷况法必従母役則母之母與夫其母之母之母推至于十世百世之逺不知為何世何人而使其杳杳綿綿之外裔任受窮天極地無限苦惱而不得脫苟入扵此顔奇無以措其行管晏無以施其智賁育無以用其勇卒為駑賤之下䓁而已也又况其仰役于家中者其虐使勞困將無以為生天下之窮民莫有如此者也余甞避寓閭家壁後有羣婢聚集相與訴寃余試諦聼之其言皆有理人但聞其主之語目之謂頑奴悍婢者皆非也訟必兩造然後决其是非獨不聞奴婢之言有反是耶陶淵明曰此役人子可善遇之謂以人使人則可以盡人也昔有元某者戒子女曰勤扵自己之事而怠扵他人之役者人情同然臧獲従少至老逐日所役無非他人之事豈能事事盡心乎但當寬恕而勿怒也誠哉是言古人論奴婢相扱卓髙添水滿放物當路卓髙則堕水滿則溢當路則器敗皆他人之物故也且喫乾飯者恒飢膈不滯也疾著睡者勞甚也飜著衣裳者未暇修容也推以究之莫非可憐


遲留重罪 
 
遽忘其怒觀理之是非古賢之至訓也然氣之所動忘有餘怒常人之情也退溪曰怒為家人發者尤為難制以其在下而吾無所忌憚也若然急遽之間業火所撞豈望其中理昔有李某者戒人曰為人上者其所管下人如有罪重可治湏勿遽㫁便可遲留若至經宿渠之情實可得而吾怒亦稍觧可以免倉卒傷人之患此說可法康誥曰要囚服念五六日至于旬時丕蔽要囚亦此意也


宫僚不稱臣 
 
五禮儀宫僚扵世子稱臣然仁廟在東宫己卯諸賢講㝎不稱臣國無二尊之義也至順懷世子亦然自任辰亂後改舊例稱臣云按漢魏故事少傅稱臣而太傅不臣既別扵少傅太傅之間則非國無二尊之義也更詳之


試圍 
 
余聞扵至燕都者其試圍周垣之中置屋千有餘間人各居一間飮食及溷器之類皆備任意製述周垣四角有壇候察者居之舉子或有徃来相通不但客得重律主亦同罪中置壇最髙大四面通望皆覆以屋試官居之舉子之所述不過四書中八股文如我國四書疑義而以八段為題亦如唐律賦韻脚之制一中觧額雖不苐許其更赴後試其法極完盖遵明制而加密也明洪武之制鄕試則皆由有司保舉性行敦厚文行可稱者八月初九日苐一塲試四書義三道每道二百字以上經義四道每道三百字以上未能者許各减一道十二日苐二塲試論一道三百字以上判語五條詔誥表內科一道十五日苐三塲試經史時務策五道未能者許减二道俱三百字以上試前二日圖畫東西行席舍間數編排開寫某行間係某䖏舉人某人坐又扵間內貼其姓名出榜暁示其入塲每人用一卒看守禁講問代冐黃昏未納卷者給燭三枝燭盡不成者扶出惟試卷茟墨硯自備門監搜撿懷挾此其大略也名為科試實與鄕舉里選合為一道我國己卯賢良科是也此外無許多雜試之目所以見識文章非小邦之比也盖取人以科末也既不可廢則寕明覈優劣不使偽濫相雜可矣今人諉諸待士之禮而任其虚冐以此取人輒登廟堂若是而曰選士可乎古者花郎之法猶有觀行之意此則又每下矣由是每試赴者輒增入圍無旋踵之地踏死漸多此未可以易轍者耶舉子本難齊整古語云朝儀之不能成列者惟舉人與駱駝若不抅以束之則事終不諧矣今人開口輒言舉子之偽濫不知所以揀別其不能揀別衆多故也所以衆多倖望故也或不通句讀習字易文或才優力贍餘茟及人一人冐占十人觀效是以凡試塲之日牛醫夏畦莫不勇赴奴隸卑賤舉皆扶携大較入圍之徒呈卷者十居二三呈卷而自述自書者十居其一今不謀沙汰于始而徒思禁抑于後末矣皇明保舉猶有里選之意此宜亟行無可疑者今制既占初試又必有講亦文具而已既設此法何必再講至扵大科亦湏如此雖蔭仕秩髙不如此不得赴則其怙勢賭榮而不事文墨者更不敢萠意疏逺微賤方可以才能見售矣今之制名為遴選而只取紈綺子弟意在同慶而害虐貪室逺道人士賣田捐穀敗産㴞㴞及其虚返杼柚已空妻孥嗟怨若果不學者不得與焉無勢者時有擢焉則亦無所歸咎耳今既不然其心咨口誼烏得以禁諸是欲慰悅八路而謗讟四起也噫


箕子田 
 
箕子井田其實非井也一頃方七十步四頃為區如田字㨾整齊不錯韓久庵集可考而知也愚謂夏后之井九區區各四夫合三十六夫也一區為四夫之田如田字㨾殷人增為七十則合二夫為一夫而井為十八夫周人增至百畝則合殷之二夫為一夫而井始為九夫也箕子不因夏制而別治田畝故為一頃七十步之制此說已扵孟子疾書詳言之曾質之玉洞先生以為古制雖或不知其如何而如此行之豈非便好溝凃畛洫不可每革朱子已言之矣比者傳聞監司嫌其與周井不合大發民力悉變為一井九夫一頃百畝之制其果然否三代因革此實為左契一朝妄想使箕子之遺迹遂泯焉後世何従而尋其典則耶可嘅也已


知國知天 
 
凌雨注下而苫盖以蔽之震風掀飜而圡壁以障之秋冬氣寒而火堗以温之人居其間晝飽夜寢凡萬物誰得以較哉余是無官之士有薄田孱僮未甞有耕牧樵汲之勞居有使令行有騎乗彼衆庶氓不得與比也嘿以念起果誰之力祖先垂蔭有餘澤在也余祖先起身顯仕家道成立然苟非國家之平治君㤙之覃厚亦無以傳業至今也又推究其本則皇天平運扵上四時調和百物生成人得以資而為命不然雖聖君賢臣何従而售其功哉是以知己而不知祖難乎言孝矣知祖而不知國難乎言忠矣知國而不知天難乎言道矣不識命曰頑頑民之生亦苟矣夫


頑氓㤪天 
 
人之所資以生者衣食為大衣生扵桑麻食生扵五穀桑麻五穀成扵雨露雨露成扵天地一絲一粒果何従而生哉頑氓不識乍潦則怨天暫乾則詈地謂天必欲殱人天豈不欲栽飬之哉氣數或有不免也比之君之扵臣貴寵其身祿飬其口一言或失怨詈随之父母之扵子生育㤙愛而撫飬不時則㘦㘦焉歸咎詩曰忘我大徳思我小怨其是之謂歟


法禁 
 
凡民勤勞其力足以飬其身矣苟使強呑弱衆暴寡雖有粟安得以食之其不然者莫非法禁維持之也法出扵國國在法禁與在也人之怨讟扵賦貢之重者如驕子罵母頑氓詬天


祭奴文 

我國奴主之分與君臣之義比而同之然君之扵臣爵位而貴之祿俸而養之㤙已大矣其不思報効者罪也主之扵奴寒餓不免苦役偏重怒有刑而喜無賞少有愆違責之以不忠何也人之為臣心實願慕側肩鑚進苟賭榮利奴則不如是逃遁無地不得已而仰屬也臣之事上不過驅馳籌畫而奴之事主出沒塗炭箠辱為茶飯其實仇讐也然君䘮臣不散髮而奴必㪚髮一如妻子也臣亾而君有臨弔致祭之禮奴沒則主不一哀而澆酹不及何也余庄圡有奴管之死有年數偶過而問焉則墓不奠久矣乃為文祭曰維月日星湖逸人祭于故奴某之墓嗚呼邦有故俗奴主之分擬諸君臣然君仁而臣必報固矣主薄而奴責忠豈理也哉汝平生勤苦奉上吾實多頼豈忍忘之汝有子不肖吾曾戒之今果流離破落不奠其居汝沒而墳草荒穢不思汛除生既勞勩鬼恒餒而豈不悲乎吾偶過此為之惻怛略具餠果使汝外孫持而徃酹草草數語焚告塋側汝雖不觧文字神理感通有誠必覺汝其歆焉此事人之見之也必貽我駭笑然情在扵斯其是也夫


寃婢作妖 
 
王孫楨即獜坪大君之子其夫人性妬有婢曰得玉虐刑而死後得玉與夜叉白日至楨家乗其屋脊見者無不走匿自是興妖造變卒至㓕族而後已獜坪有㓛于國當丙子之際三入燕九入瀋孝廟之友愛天摯長枕大被不足以爲喩然子孫皆死逆獄惟一孫生而啞且聾獨以天刑得免能奉祀不絶亦異矣


右手受杯 
 
肅廟之時歲豐人樂笙歌咽扵閭巷上亦數賜夜對賦詩宣醖人稱盛事一日引羣臣上殿酣飮至吳某左手受盤右手舉杯上笑曰吳氏風流尚有此鄕暗耶鄕暗者俗語不都雅之稱也盖當以右手受盤傳在左手然後方可以舉杯也聖上之審密如此而羣臣皆莫之覺也人不三世仕宦不識穿衣喫飯豈虚語哉


不尚族姓 
 
中古以前不尚族姓各以才學進有起身微賤而遭逢立顯者矣近時臺官所彈撃不過以門地寒㣲爲最上題目而不論才徳之如何未知淸朝顯窠悉為閥閱子弟而設者耶庶僚尚如此况可與論扵宰樞之重乎國勢安得不卑夫漢相皆由太守宋相皆由刺史自卿相至扵庶官莫非牧民之位其善治郡者何官不宜彼其人之賢否雖未可知然進退有名人皆拭目方始以才與徳自砥礪豈非有益之大者乎先君子甞有言世有三不關課試繋扵文詞之羙惡而羙惡不關職官繋扵才徳之優劣而優劣不關獄訟繋扵事理之曲直而曲直不關盖有嘅而言也


簡拔王氏 
 
余昔過松京其閭里童騃無所知識而猶斥呼太祖私邸之諱意其前朝遺習而與我作仇也當時國亾終老舊京者皆為編氓故老尚傳杜門八判䓁洞名謂遺臣蔵匿之所而有嘅然長歎者矣前後就其地特設科慰悅意亦至矣至扵擇用又不及扵西北人彼果何罪而三百年杜塞若是之甚髙麗王子例多為僧故其亾宗姓不過五十餘人開國之後王氏無孑遺其僅存者亦變姓名逃隱後因仇家告訐得見而世宗特拜崇義殿使我聖君驚世震俗之異政也至明廟世王氏尚有入翰苑者其不惜華貫又如此今設科中格苟其人果有才能可擢者不以舊京之故而許其顯仕王氏遺裔亦簡拔而登崇則豈非勸世之一端而亦扵勝國有光惜今世無見及此耳


元耘谷 

世傳元耘谷天錫隱居雉嶽山太宗親臨訪之而逃不見者非也元麗季進士居原州之弁巖始穆祖之自全州移嶺東者以外家在平昌故也考妣之陵在三陟今朝家訪之不得者是也太宗亦甞徃来嶺東而路由原州就而咨訪今雉岳之覺林寺有太宗臺即㣲時挾卷逰息之所也至辛氏父子及崔瑩之死皆有詩哭之及太宗即位以甘盤之舊馳驛訪之則已沒矣召其子泂至特授基川縣監耘谷三十七䘮配不復娶亦不畜妾學有操有詩卷蔵扵家多言革代事子孫秘之云


吉注書 

吉注書再直莭髙名上叅星日子孫遂陵替不振朝廷亦不之念實為欠典之大端中世有正言吉誨則猶躡淸班誨之子云莭謀逆誅人謂己丑獄吉三峰是也自是不復有聞近世有吉景祖者登文科其情願在一忝假注書得吉注書之稱以為榮卒莫之許今人假䘖㣲賤者皆得何獨冶隱之後而惜之若此官不過末縣而沒云


勳閥之家 
 
髙麗之亾與國同死者鄭圃隱崔瑩其尤也二公之子孫或泯或僅存端宗之遜位殉國者金宗瑞皇甫仁數人而後皆不振至扵國家勳舊傳世顯榮其吉凶莫不君與臣同歸其理何哉意者數君子即舉世非之而特立獨行者名垂扵後世而身陥于當日陥則難乎復振矣數世之後僅比編氓苟非傑然挺出者其知識氣像已非當世之需用雲仍既逺雖或收拾其一二亦不過大凍中一㸃陽和意思也勳閥之家傳世簮紱移氣移體垤澤之呼所以與農野不同而况聲勢相成氣脉互應比如登髙而招順風而呼臂不加長聲非加疾而見聞者益逺由是而謨謀廟朝之上折衝笠轂之下莫非順境也以此觀之天下之事皆勢而已矣將何以為勸懲之戒耶噫


仕宦移人 
 
余一恠夫仕宦之一㘦移人也㓛夫到䖏文詞可以進矣智慮可以長矣徳業可以益矣至扵聲音笑語莫不與貧賤時不同固若宜然然形者稟扵有生之初疑有羙惡之有㝎而一躋名位顔貌色相亦随而改換苟得其飬無物不進也雖然其善良之性亦随其分數而日退此劉公度所以南康時不如長沙時未知得失果何如也


斥呼宰相 
 
朱先生扵䅈檜每稱䅈老䅈相人或疑惡惡之不長先生扵檜也何貸焉先生宋人也敬君之餘不必其斥名也君至尊也路馬可式檜也近臣獨不與路馬比同耶故不但稱官又謂一德宰相一徳格天檜之閣名也仲氏甞謂余曰時君之所倚重閭里童昏呼斥如僮指此近世不羙之俗


秋收萬顆 
 
聶夷中詩春種一粒粟秋收萬顆子四海無閒田農夫多餓死鉏禾日當午汗滴禾下圡誰知盤中飡粒粒皆辛苦余甞謂粟粒甚細一或可以收萬禾者稲也稲豈有至此之多耶雖曰大㮣說太不稱停俗云上地有種一升收一石者今之一石實為二十斗則為二百倍矣然詢之四方則極不過百倍之數無一升收二十斗者矣余偶過庄圡庭下沃壤人有飬禾一苗者盖因其自生而培埴之也及其成也薈蔚皆熟躬徃數之合七十四秀而皆百有餘粒乃八千餘粒也萬顆之詩非誣矣始知今之多種薄收者盖人㓛之未至也魯莾而治之滅裂而報두001之宜矣苟得天時而人力之加焉一粒萬顆不無其理在也農書以深耕密播早種數耘為要然密播則苗不繁非要術劉章所謂立苗欲疎者是也彼七十四秀豈密而可得耶章本起扵隴畝必躬稼而實見耳農謠云疎者充廩密則充塲謂惟其成實者歸扵廩蔵而餘皆棄之塲圡也
[난-001]報 : 恐培


看穡 
 
今之無官之士既不能躬執耒鉏將無以為生其有田者藉人耕稼計斗而分國俗之通例也田與力均分而其貢賦及種粒之需則力者不與則其所收亦煞减矣故貧士之為生不得已躬親看穡懼其或零失余亦時不免焉此細故薄物而涉乎庸鄙苟可以安坐足用奚事乎此哉既不得免又湏審察近世愚潭丁先生居鄕閭子弟有看穡而携卷者禁之曰心可貳用乎盖以學為喩而亦不可不專扵所事也思齋金先生每令收拾遺粒曰天物不可暴此皆貧士之所宜念


許筠記性 
 
羣鴈過天意欲數之或一三二三或一五二五數至幾三幾五則得之如將一一歴數則或先或後閃忽反迷所謂數柱之意亦如此始知揔大體者其意明勞細務者其事亂也記性之慧近世以許筠為最筠過目輒認人欲試之取茟管滿握舉以示其端去管而問幾何筠目想心凖便向壁以墨識之若管端㨾復一一數之能得云


魄能蔵徃 
 
余多見人誦讀記性不同有耳記者有目記者有口記者所長各異也耳記者看讀雖熟便易忘惟耳聞者能記也目記者雖不能全誦惟了了記何卷何版何語逐一不錯也口記者思想不起而舉一端則口順輒誦也又有當前善誦而不能久者有艱扵副急而久乃不忘者此心力之有別也魂主運用魄能蔵徃副急而不能久者魄氣不足也


丐者 
 
歲不登丐者載道携瓢帶槖貿貿而至一求不荅三告逾遜攅眉以與之鞠躬而受之此大丈夫殆不堪為之也嗟來猶耻况呼蹴之辱耶余私自念起人之得免此亦幸矣吾既力不能辦一絲一粒所資活何従苟使不幸而顚沛流離産業枵空則徒以一㸃氣意安坐待死不幾扵陳三之細事耶行乞之困輕而死生之故重寕冐其辱求其重也余三十年前暮過京裡甚寒有盲而丐者衣獘腹飢不得寓扵舍坐人之門外哭且訴天曰願死願死其意真欲死不得也余至今不能忘思之幾扵隕涕


取與 
 
伊尹非其義則一介不以取與人孟子謂可以無取而取傷廉可以無與而與傷惠濫取固不可濫與亦有時乎非宜也濫與者未必皆惻然扵無告多出扵勢利私好之間至可以與則反恝焉財者衆之同欲我有物持以與人雖非窘甚終辭者幾希幾何不至扵一朝而盡之耶以我之待用不可闕者散之扵無取而取者可乎故施惠無莭國亦受獘况匹夫乎惟其可矜則吾之餘欠有不可計矣孔子曰周急不継富盖今之人忍扵急而優扵富者衆矣


刑法制民 

牛馬四足謂之天穿牛鼻絡馬首謂之人是人智可以參天也絡頭曰羈穿鼻曰桊不羈不桊牛馬幾乎難制矣夫馬也蹄人齧人走及飛翮牛也角能闘虎背負千斤然髫童叱呼弭耳而受鞭何也駒犢而受拘性習以安焉制之有術也刑法者制民之羈桊也亦湏行之有漸至扵耳目之慣心志之㝎天下雖廣可以鞭笞使也若縦之越厥然後禦之幾扵蹄齧而角闘矣


誨淫 

易曰冶容誨淫牝牡之情知覺者咸有不獨男女為然犬羊交人猳玃盜妾或有其事也鬼物亦然有人與鬼交者矣昔有羙婦逰扵朴淵露胷淋洗忽有黑雲突起淵心有物不辨頭面而目光如電暴風震雷而不及扵山外俄而女死此竹泉之親聞扵四耐翁者意者誨淫于水恠也物猶如此况扵人乎東平尉日錄云有一宗班偶至倡家見少艾披胷露出雪乳不覺昏醉狂嬲自是不復可止夫挾邪猖顛非不自知而心閙不禁者誨淫故也宜後生之慎旃


飢寒作盜 

愚民迫扵飢寒作盜而求生其猶乎䖏衣縫非咬人將無以為生既有形軀求所以免死無恠也在寕死而不咬人可乎咬而傷膚人未有不覺之理人亦不得已而烘殺不咬飢死咬又烘死矣愚民作盜求生雖不得已而禽殺然情有可恕曾子曰如得其情哀矜而勿喜


心賞 
 
大哉賞罰之能移人也夫榮名財貨只是為身謀也一勸一懲之間人有視軀命如毫芒者焉平人以下榮與財足矣至扵忼慨呑氣之士悲秋聼風之際而一言知己恩愈挾纊則時平而奮舌剖心世亂而蹈火入水雖使鑿凶門衝矢石無所辭其苦惱所謂臨陳忘親援皷忘身無上扵天無下扵地無敵扵前無顧扵後也是謂心賞也故物賞不如事賞事賞不如心賞


禁民賣奴 

或謂奴婢之法既不可革則宜不許買賣此說實當王莽云奴婢之市與牛馬同顓㫁其命逆天悖倫其言則是耳夫為奴為婢寃憤無告而其中仰役扵主家者勞苦倍增殆無人理買人奴婢者悉為役使故也禁不得賣則多奴之家役必有限或冀有閒住也且無徳無位不文不武而役使他人安坐而飽煖是甚道理若如此法或無奴者不得已力作其益一也逺方氓庶先系不明名號互換故奸濫之徒窺利百道稱為買取偽券詐售誤陥者亦多若如此法民或可以脫漏而假息焉其益二也人非禽獸雖或循俗役使而豈合買賣如牛馬乎雖或買賣視價輕重限年而止不許役其子孫一如中國之俗可也若立禁法域中之賤人必皷舞感惠矣其益三也


避嫌 
 
程子曰聖人自無私何避嫌之有如嫁女自是家中事不必巧避嫌疑至扵國家亦或有時乎不然所謂李下瓜田亦湏著意看過方免扵末路也明道薦人乃以弟頤及父表弟張載為首明道自至公而時人不之察則薦亦何益昔祈奚請老晉侯問嗣焉時觧狐其讐也祈午其子也午之才未必下扵狐而先稱觧狐衆心悅服及將立而狐卒扵是稱午人孰不信若先午而後狐君未必従時未必賢之也君子䖏世不可不念此不然則循私罔利者㴞㴞藉口害亦不細矣


以孝為謚 

周之禮立嫡以長祭則稱曰孝子漢謚祖此為重皆加一孝字所以表天之宗子也荀爽曰火生扵木故其徳爲孝漢謚稱孝其義取此故漢制使天下誦孝經選吏舉孝廉以孝為務也說者又曰漢治主仁仁莫大扵孝故曰孝也是不得其實而傅會之言也田延年謂霍光曰漢之傳謚常為孝者以長有天下令宗廟血食此一說也


東征之役 
 
天將劉綎之東征倭亂也七年之間無甚㓛業及還徃討播州圡賊楊應龍八路分兵四月克捷以應龍䧺猜阻險累世跳梁而若摧枯拉朽然扵是知征東之役非草草也


楊筠松 
 
葬師之說多祖楊筠松筠松乃唐僖宗時人官至金紫光祿大夫掌靈臺地理事因黃巢破京城始㫁髮入崑崙山步龍一過䖍州將地理之術授曾文辿諸徒世稱救貧仙人辿音延


蔡倫 
 
東漢中常侍蔡倫造紙用樹膚麻頭曰麻紙獘布魚網曰網紙木皮曰穀紙奏上之和帝善其能自是天下莫不用焉咸稱蔡侯紙造紙者廟而祀倫廟在蜀大東門雪峰院歲時祭祀香火不絶按綱目章帝初納扶風宋楊二女為貴人大貴人生太子慶梁竦二女亦為貴人小貴人生皇子肇竇皇后無子飬肇為子謀陥宋氏誣言欲為厭勝之術乃廢慶為淸河王以肇為皇太子出宋貴人使小黃門蔡倫案之皆飮藥自殺後肇即位是為和帝及殤帝之崩慶子祐入即位是為安帝倫猶秉權豫政夫倫之奸可以暴揚誅殛而和帝以梁氏之子私恩綢繆或不能自克而安帝宋氏之孫而猶寵遇不衰何耶豈倫之才智足以掩閉耳目而雖人主有不能自專也耶百世香火僭也夫


堪輿說 
 
羅大經鶴林玉露論堪輿說曰郭璞謂本骸乗氣遺骸受蔭此說殊未通夫銅山西崩靈鍾東應木春扵山栗芽扵室此乃活氣相感也今槁骨朽腐不知痛痒積日累月化為朽壤蕩蕩逰塵矣豈能與生者相感以致禍福乎余謂羅氏可謂正意而言不是矣假使木不春扵山則栗不復芽扵室乎或斧斤以斫之炎火以焫之使木無復根條之一存則彼蔵室之栗其扵時候之至芽乎否乎銅山靈鍾其理同然此二句出扵靑烏經而為地術之宗脉余謂此語已見其鑿空無物惜乎羅氏之辨未之及也


麗祖訓要 
 
王太祖末年親述訓要十條諸寺院道詵所占㝎外妄加創造則損薄地徳祚業不永又云車峴以南公州江外山形地勢並趨背逆人心亦然彼下州郡人不宜在位用事盖麗祖遺訓都是佛事莫非道詵恊賛為之其事之得失姑不論今我聖朝實肇始扵全州詵之言果不誣矣然徒知禁不得用事而不知天意人心已屬扵草昧之間則尺有所短寸有所長而術有時乎不通耶


胡澹庵 
 
胡澹庵海外北歸飮湘潭胡氏園為侍妓黎蒨作詩云君㤙許歸此一醉傍有黎頰生微渦朱子宿梅溪胡氏客館觀壁間題詩自警有詩云貪生莝豆不知羞靦面重来躡俊遊莫向淸流浣衣袂恐君衣袂涴淸流又云十年湖海一身輕歸對黎渦却有情世路無如人欲險幾人到此誤平生盖譏胡公有死國之莭而不能防鄙䙝之慾然胡公本非儒術中人一時詩語何至誤平生也退溪荅奇髙峰書云以拄天地貫日月之氣莭一朝摧鎖陥沒扵一妖物頰上之微渦取辱至此為天下詬笑其可畏如此此無容改評又按語類云胡邦衡除浙東搬家従蘇秀迆欲歸鄕因此罷又云胡書與范伯達云某觧得易魏公為作序觧得春秋鄭億年為作序以為羙事范荅書云易得魏公序甚好鄭序春秋者不知是何人得非劉豫左相乎李弥遜謂胡曰人生亦不觧事事可稱只做得一兩莭好便好胡後来䘮名失莭未必非斯言有以入之也䘮名失莭何䓁過惡而胡公有不免耶退溪又荅鄭子中書云黎渦之警得非親歴可畏事故有此言耶一刀兩段曾扵大慧書中見之顧彼能之而我乃不能此為吾徒之罪過羞耻也此說令人發深省


繼母 
 
黃直卿云其兄任某䖏有継母與父不恤前妻之子其子數人貧窶不能自活哀鳴于有司有司以名分不便只得安慰而遣之朱子曰不然這般所在當以官法治之也湏追出後母責勵若更離間前妻之子不存活他㝎湏痛治因云昔為浙東倉時紹興有継母與父之表弟通遂為接脚夫擅用其家業恣意破蕩其子不甘来訴初以其名分不便却之後趕至數十里外其情甚㘦遂與受理楊敬仲以為子訴母不便某告之曰曾與其父思量否其父身死其妻與人私通而敗其家業官司若不與根治則其父得不䘖寃扵地下乎愚按此數條更合商量近有一士人父沒後其継母亂行徃来其本家生子說播遂自縊死士人不為之服人謂母死不服遂廢錮終身今以朱子所謂與其父思量者論之士人寕告扵官司然後不服則為無罪耶是未可知


日本地勢辨及撃朝鮮論 
 
近有使倭者得倭人文字數篇来可為後考然其語脉不成湏加檃括然後可以暁觧故今存其意而莭其辭錄之扵此其一曰日本地勢辨㮣曰夫中華為四夷之所服獨本邦不受命何也本邦在東海中形似琵琶東北倚山地廣而平陸也西南滄海地挾而折曲也四無隣國惟西南一隅九州近于東吳及朝鮮而猶隔海數千里也若延布于南北與中華對峙則其勢不可得以獨立矣且主將必居東州之廣地以固其根設營扵諸州以守其內列鎭扵西州以拒其外而國自安矣中華雖大而力有未及我邦雖號驍武而境地狹小未暇外圖此彼此不相侵矣太古以降立我天子尊我王命敬我神明而能不傾敗者非士民之力也得地勢之宜故也其二曰撃朝鮮論㮣曰孟子曰小固不可以敵大弱固不可以敵強孫武子曰小敵之堅大敵之擒也秀吉公不明于此而欲逺伐大明國假道扵朝鮮朝鮮不肯焉扵是秀吉公起兵十三萬先討朝鮮以浮田中納言秀家為大將軍以小早川隆景為謀主以安國寺惠瓊為監軍以小西行長為先鋒至于壹岐州待風行長先發至釜山浦朝鮮兵二萬人守釜山城行長急攻拔之得八千餘級進拔登莱城得九百餘級遂至忠州密策遽攻放火扵城下敵瓦觧死亾不知其數諸將後渡者來會行長于忠州扵是分兵二路加藤淸正為南大門先鋒以行長為東大門先鋒直走王城朝鮮王出奔義州行長入㩀王城淸正聞太子臨海君次子順和君走兀良哈急逐而擒之秀吉公慮大明出兵援之益發兵六萬人以石田三城大谷吉隆增田長盛領之諸城會于王城而問軍謀扵隆景隆景曰朝鮮者大明之屬國也聞其被兵大明之兵必出我兵小而民不服糧竭力屈將有後憂今乗新捷之威退師釜山浦陳兵儲糧待彼之來利扵持久不利扵急戰諸將不従以為怯懦咸願直渡鴨綠入于大明扵是隆景不得已用石田三成之策將築壘固根以次進兵平壤守故城義綂次之長政及米秀包又次之隆景為後殿秀家及三成留守王城于時遼東邉守祖承訓率兵三千至安㝎館行長先出輕師逆戰勝之喜曰大明兵不足畏矣大明使將李如松發兵五萬人来援合朝鮮卒得二十萬人攻平壤城行長兵戰死者萬人手下僅有殘兵五千人行長逃還謂秀包曰大明兵大至可棄壘而走秀包曰未見敵旗而先退非武也吾䓁有戰而已秀家聞行長敗大驚急使人使隆景䓁退軍王城隆景曰援兵之来早已念之然吾渡海之日即死敵之志也不可先退也使人招淸正于兀良哈境咸會于王城李如松既陥平壤追奔逐北至開城使朝鮮兵數萬人為逰兵従王城四方連夜放火倭兵益懼且糧盡人有飢色或告如松曰倭之強卒盡于平壤進撃必勝如松信之使髙昇孫守廉祖承訓將二萬人為前鋒如松居中軍朝鮮兵為後至碧蹄館隆景聞之率統茂秀包䓁為前鋒整兵以待正月二十六日統茂兵與明兵暗中相遇矢集如蝟統茂勵勇不却長政疾驅来援遂以統茂歸翌日如松又来攻倭諸將爭為前鋒隆景曰諸君無然今日事惟老我在秀家従之隆景出兵二萬餘人分為三隊統茂秀包及筑紫上野介髙橋九郎以六千人為先鋒隆景以一萬二千人為中軍毛利元康以六千人為殿與敵遇統茂兵隔小川發鳥銃以却之遂踰川交刃秀包墜馬將被擒以短刀仰撃之得不死筑紫髙橋各恊力助戰監軍安國寺恵瓊楊餓鬼㫌而進採拂子指揮奮撃破之隆景望見如松㫌旘分左右翼直衝其中軍左軍栗屋四郎小退右軍井上五郎及元康来救従巳至午酣戰秀家在後軍以潰兵徇諸將爭先如松將李如柏李如梅李寕李有昇楊元亦殊死戰李有昇手斬數人中丸而死如松墜馬將為井上郎所擒會明兵數百人扶上馬逃明兵死者萬餘扵是隆景凱歌以還夫如松大明之良將也隆景日本之智勇也兩䧺相遇决勝敗扵一戰古今之所無有也如松收兵開城將退保平壤會南兵數千継至如松恃以不動倭兵亦不踰開城川相持日久然明兵日增而國民信服倭兵無後援而國民不服乃乞增兵于秀吉公秀吉公雖增二萬人来援然勢猶不相抗也隆景集諸將議曰彼日佚而我日勞糧且竭矣不如退守釜山浦以圖後事衆従之當倭兵㩀王城朝鮮人来附者多扵倭兵或欲誘以盡殱之不爾則謀泄而塞我歸路矣隆景曰不可非朝鮮人我輜重無以運矣不如急焼營乗烟火退兵庶民驚懼必無後圖矣扵是悉如其計朝鮮謀臣有告于如松曰急追之彼可殱也如松不聼我兵遂至釜山浦將待明將沈惟敬之至而講和焉秀吉公又命進攻晉州城而拔之然諸將士思歸厭兵且疾死亾者甚多行長既敗扵平壤氣益沮與三司謀而和議遂成以告秀吉公秀吉公說令諸軍撤還國民無老幼咸呼萬歲秀吉公嘉隆景之㓛大告朝廷任中納言隆景告老致仕讓筑前州扵金吾中納言秀秋退居備後州三原邑慶長二年病卒年六十二秀吉公為之慟悼或謂秀吉公曰隆景卒毛利殿之力落力落者傷死之言也秀吉公曰不然國以有賢而立非毛利殿之力落日本之力落也後和事不成復發兵再赴朝鮮淸正行長長政以次進兵至于八行倭兵厭戰不欲深入築壘海邉為持久計後諸將進拔南原城又却蔚山之敵其㓛亦偉矣然秀吉公專喜殺伐將以朝鮮為不毛之圡故朝鮮民不服視若仇讐日本亦獘于兵役黎民飢寒盜賊將起雖秀吉公之䧺才日怏怏惟和議是恃遂去名護州之營而歸于京師築城于㐲見邑而居之當在朝鮮時行長陥劉綎詭計將就擒適有告其謀者遂得脫盖因神明守國也秀吉公以慶長三年八月薨遂盡班暴露之師脫我邦扵危難之域烏呼幸矣秀吉公未有治國安民之術徒發無益之師逺伐隣國而殺無罪之人轉輸千里凋獘我生靈故得罪扵神明其身以死不越三年倭邦大亂嗣子秀頼公竟沒于元和之役故曰以小撃大者殃也愚言非妄小早川能久丈之所以為戒也余按此論或與我國所傳者有不同䖏然舉以叅考彼此互盡其情狀始明如碧蹄之戰李如松諱敗其詳不可得聞而此論以為奇㓛之最是不可泯也我國與之七年相持使价繹續而無人識得隆景之為謀主彼淸正行長軰特一偏將耳倭情之難察如此其所謂朝鮮謀臣即西厓柳相也若使其計得行倭可以盡殱矣當時如松之不聼倭亦以為幸如松諱敗而忌㓛大失幾會其罪大矣盖倭者軍無統紀惟恃強力詐謀及利刃迅丸故輕進者無禁敗衂者無罰雖秀家為大將隆景為謀主而不能制命扵諸將其行師用律却與偏裨䓁此倭之所短也禦倭者所當知且淸正之北為追臨海也誤以臨海為世子也行長之不陥扵劉綎之計者因國人泄之也此皆我人不曾覺者也皆謂綎受倭賂縦之羣情憤怒然其事似亦有莭拍在耳

萬曆㤙 
 
壬辰之亂兩陵遭變必報之仇也萬曆援師之㤙亦萬世難忘之徳也然仇已無痕㤙未有可酬之路所可恨者自成之亂明朝羣臣若焦釜之待涸我國不能舉兵赴援少暴填海之誠只偃息旁睨坐見其亡雖三尺之長喙萬斛之河辯將無辭扵天下後世矣若倭之仇則猶有可言者戎首既殄餘孽革面歲月滋久觧兵息民亦可圖也朱子戊午讜議雖有萬世必報之說然或問朱子曰本朝夷狄之禍雖百世復之可也曰這事難說見讐在面前不曾報得欲報扵其子若孫非惟事有所不可也自沒氣勢無意思耳又曰湏復得親殺吾父祖之讐若復其子孫有甚意思漢武引春秋九世復讐之說春秋何䖏如此說他自欲攘伐姑託此以自詭耳朱子之意盖謂魯自莊公至㝎公不過七世而孔子為夾谷之會不但不仇陳恒弑君聖人又沐浴請討其賊若如武帝說恒則為我快讐者也何討焉大抵交隣惟以親睦為重釋憾輸誠庶其保乂宗社安息黎元亦時焉耳孟子曰以小事大畏天者也勉事戎狄勢力之不得已也而謂之畏天何也天只是理也畏天順理也若不度強弱妄攖勍敵至于生靈塗炭國家滅亾豈理也哉馴至今人得以噍食者莫非和倭之力與有焉


俠拜 

語類問温公儀婦先拜夫程儀夫先拜婦或以為當齊拜何者為是荅曰古者婦人與男子為禮皆俠拜每拜以二為禮昏禮婦先二拜夫荅一拜婦又二拜夫又荅一拜冠禮雖見母母亦俠拜愚按冠禮只云母拜受子拜送母又拜未曾言婦人以二拜為禮男子亦何嘗又一拜耶按士昏記壻立于門外東面主婦一拜壻荅拜再主婦又拜主婦者女之母也以此觀則婦人亦止再拜矣盖壻婦交拜非古也今俗婦先再拜夫荅再拜婦又再拜宜遵此為例


香徒 
 
我國有香徒者即舁䘮取直者也人傳橡木入水經千歲則成香故古人乃聚民約劑多伐木入水仍立碑為證盖為後人慮也今沿海徃徃有埋香碑如髙城三日浦碑即元至大二年存撫使金天皓與山僧志如埋于沿海各官者也又眉叟記言三陟孟防有埋香岸其誌曰忠宣王二年埋香二百五十株香徒之名自此起而後仍為擔柩之用云云髙麗仁宗九年禁中外香徒會時僧俗雜類聚會成羣號為萬佛香徒然則其初必自佛敎而成者耳按本草交州有密香樹其木類春欅多莭葉似橘花白子似㯽榔大如桑椹紫色而味辛欲取之先斷其根經年後其皮幹俱朽爛木心與枝莭不壞者即香也細枝緊實未爛者為靑桂堅黑而沒入水為沉香半浮半沒與水面平者為鷄骨最麄者為棧香又云形如鷄骨者為鷄骨香形如馬蹄者為馬蹄香然則沉香非入水成者即香之投水而沒者是也我國本無密香樹安得以人功而造成之乎又按忠肅王時禁婦女無尊卑老少結為香徒設齋點燈羣徃山寺意者焼香供佛之名耳埋香豈婦女之所辦耶新羅金信十五爲花郎時人恰然服従號龍華香徒當攷


台吉 

按明史河套有靑台吉赤台吉黃台吉恰台吉狼台吉鐡皆台吉銀㝎台吉不艮台吉失刺台吉之類近因使燕者聞北邉有自帝者一曰皇太極二曰淸太極中國嫌其名謂之黃台吉靑台吉台吉者與太極音同也黃靑台吉俱在其西南千里之外中國之民因亂多流入其地有天命有歸民識舊主之語或謂明英宗陥虜虜以二胡女侍各生一子及帝還中國虜使来獻則中國不納因封為兩台吉使䖏西南荒裔之外而明史諱之或謂元順帝逃遁漠北而世為鞨靼封其支子兩人扵西北其後漸大故云民識舊主也其三曰厄羅斯即大鼻撻子其四曰哈爾哈即四十八部之內在扵口外東北之地云此未必信然又未必不為後考故錄之


纒脚 

纒脚之俗不知起扵何時問扵燕都之人則曰大明成祖都燕之後懼為邉胡侵掠使女子悉纒脚不得捷行今中國漢女依舊纒脚而胡女則不然云宋洪邁云南唐李後主令窅嫏以帛繞脚令纎小屈上作新月狀則今之遺風也雜方有拶脚軟足其法亦巧矣楊慎云出扵漢未知然否


文無頭武無尾 
 
今中國尚武武官則自一品下至驍騎皆授六品文官則雖閣老尚書止扵二品故諺云文無頭武無尾有御前侍衛司者淸語謂之蝦蝦音罅不限滿人漢人選天下之材勇絶倫者充之其數三千文武顯職太半自其中出如我國之別軍職也其所領之軍淸語謂之巴牙刺如漢之羽林軍也其藩郡警報之制則數里一置卡路兵卡音如介而齶聲盖取不上不下恒住一䖏之義不用烽燧聞鑼響即起走云卡韻書不載而康熈字典有之


淸太祖 
 
淸太祖奴兒哈赤始稱帝改元天命即他失之子呌塲之孫王杲之孫壻也杲既誅李成梁以杲之餘地畀他失使為建州衛左衛指揮後闌入塞成梁殱之其二子奴兒哈赤速兒哈赤同為俘給事為成梁家奴佯謹媚成梁忽其易復以他失殘衆畀之夘以翼之庶幾遏毛憐海西方張之寇後速為奴所殺并其衆混同諸部自此坐大今興京永陵即肇祖原皇帝興祖直皇帝景祖翼皇帝顯祖順皇帝葬地他失為顯祖呌塲為景祖也


田地山塲蕩 
 
古以六尺為步今以平人試之兩舉足之地不滿六尺其尺有長短或人有大小不可知矣今中國以四尺五寸為一步意者以此乎盖田廣一步長二百四十步為一畝有田地山塲蕩五䓁田者水田也一畝收米四升銀五分四地者旱田也二畝當田之一畝山者種茶苧桑麻之地也三畝當田之一畝塲者房屋園圃之地也四畝當田之一畝蕩者汚澤種菱蓮飬魚鱉之地也五畝當田之一畝此名品之異也日本則以水田為


明揆叙 

昔余先君之赴燕也聞漢閣老明照者與淸人索額頭두001爭權被黜近時明揆叙之来使也余親覩年可二十儀貌端莊彩綳雜戲羅絡扵前一不擡眼看過載米徃返只飮朝鮮水而已凡金帛之賄一無所與而下茟多警語云問之即照之子也其矜持如此後聞扵使燕者揆叙自出銀三十萬兩為建行宮以媚扵主其所行前後不侔如此後又有年羹尭者奉使至題詩扵生陽館即次揆叙前韻也命刻之板行不逺更使去之曰長者有詩而側扵其間未安也其長少尊卑之別如此羹尭即明臣年富之後云
[난-001]頭 : 圖


吳三桂 
 
李自成之亂遼東揔兵平西伯吳三桂乞師扵淸薄山海關自成聞之大驚脅三桂之父驤作書招三桂三桂荅書曰父既不能為忠臣桂亦安能為孝子請與父訣遂奮撃屢破其兵自成殺驤以髙竿懸頭城上盡殺驤家三十八口三桂被髮墜鞍三軍感憤拔刀斫地誓殺賊淸兵疑有詐令三桂毁城役萬人毁數千步然後淸兵従關門入自成敗走淸封三桂為雲南王昔戊午間我先君子赴燕時聞三桂之子應熊為順治皇帝妹壻三桂以移封事叛發兵討之應熊亦被執云此事我國邈不聞知因對馬島書契始審三桂輔翼先帝遺子仗莭舉兵云云時則丙辰也至壬戌大國有詔云三桂㩀滇黔閩浙椘蜀關隴兩粤豫章三桂既殛其孫世璠猶㩀六州今羣逆悉平盖其叛已久矣前此壬寅詔云偽永暦奔竄遐荒命平西將軍平西王吳三桂䓁直抵緬甸擒之是時三桂猶不叛也自此十五年間已得半天下其強勇可知近有使燕還者遇三桂従事林本尭者問之則云三桂自謂季札之後國號大周改元宣武其姪某善戰中丸死遂不振云本尭又云明虐毒扵天下天下不復思明三桂所以自立三桂者淸之叛將非明之忠臣其所以不赴父書為有國也國亾而復君父之讐則似矣既而自立則置國扵何地國可忘也父讐卽渠媒之也分羹之語罪有所歸也金進士昌業日記云或以三桂為罪然棄必破之關復君父之讐倉卒䖏義可謂得矣若徒守一㘦之義不與淸兵并力畢竟見破扵自成而淸兵亦自入關天下事亦何益哉驤死而三桂不能死此其罪也其言亦有理不知渠歸泉下與遼西趙太守相見否必將掩面回避矣


女多男少 
 
漢藝文志云楊州二男五女荊州一男二女豫州二男三女靑州二男三女兗州二男三女雍州三男二女幽州一男三女冀州五男三女并州二男三女盖河圖天數二十五地數三十陰多扵陽故天下女多而男少其說出汲冢周書職方觧意者不凖之未掘亦有流傳如此耳以地勢言西北陽而東南隂故也獨幽州一男三女古稱幽燕多羙女恒代遺風流為以女持門戶亦隂為陽主也我國最與幽相近故不啻女多扵男庶民或一夫數妻夫死不嫁故賤人守莭惟我國成俗余觀人家箇箇是權在閨閤其夫剛婦柔外內得其正者十無一二其婦健夫孱猶足以保家持門也或者地近幽燕風氣有相類也耶髙麗忠烈王時大府卿朴褕上疏曰我國男少女多而尊卑止扵一妻無子者亦不敢畜妾異國人来娶妻無㝎限臣恐人物皆將北流令臣僚許娶庶妻庶人得娶一妻一妾其庶妻所生得仕于朝皆比嫡子怨曠以消戶口日增時宰相有畏妻者寢其議褕又謂東方屬木木之生數三成數八奇者陽也偶者隂也吾邦之男少女多理數然也然河圖之數奇少偶多東與北均而冀州五男三女則男多也南方奇多偶少而揚荊女多其說窮矣


內外艱 
 
以父母䘮爲內外艱古人固多互換說奇髙峰従朱子行狀㝎以父憂為外艱然以母憂為外艱禮亦有證按禮既以母之兄弟之子內兄弟而服問又云有従無服而有服公子之妻為公子之外兄弟此謂母黨為外也二說不同雖則然矣人皆別說名稱多紊甚害事也不如従朱子行狀為三尺


號哭 
 
近時遭䘮居廬者其哭惟號苦두001而已人有惡此甞徃弔人家至欲聞哭反走盖兒啼孺慕八域同然而壯者之哭圡俗各殊逺古則不可考只松都士女終日長聲訴哀而止麗朝遺風然也孝經云哭不偯註云偯哭餘聲意者收餘聲略為莭也間傳云斬衰之哭若徃而不反齊衰之哭若徃而反大功之哭三哭而偯小功緦麻哀容可也此哀之發扵聲者也徃而不反即不偯之謂一向哭如此無有餘聲也徃而反時或有餘聲而至大㓛則㝎為三哭必偯也顔氏家訓云禮以哭有言者為號然則哭亦有辭江南䘮哭時有哀訴之言耳山東重䘮則惟呼蒼天期㓛以下則惟號痛深便是號而不哭㩀此近世䘮哭所謂哭而不號而松都之哭亦與江南哀訴類焉耳
[난-001]苦 : 恐告


晬盤 
 
張先生既著正蒙謂門人曰如晬盤示兒百物具在顧取者如何耳其義則已出扵淮南子云聖人之道猶中衢而置樽過者斟酌多少不同各得其所宜也晬即生子一歲也以子生一歲之周而有此戲如桑蓬四射之義又不知此俗昉扵何代顔訓云江南風俗兒生一期為製新衣盥浴粧飾男則用弓矢紙茟女則刀尺鍼縷並加飮食之物及珍寶服玩之置兒前觀其發意所取以驗貪廉愚智名之謂試兒親表聚集致讌享自玆已後二親若在每至此日常有酒食之事耳此為後世生日懽宴之起而其無父母者猶或置酒張樂以為樂是甚意想顔氏以為無敎之法此又與程子當更悲慟之訓暗合宜表以出之


呂吉甫 

文獻通考載呂吉甫文集二十卷有莊子觧其文長扵表奏孫鴻慶為序云辭嚴義密追古作者天下有可廢之人而無可棄之言此䓁文字其必有可採而不可得見我國如鄭仁弘莱庵集數十卷傳在嶺南云以其人之敗衂自嶺以北無見者况呂集耶邢恕郭忠孝程門之叛徒其扵為人賢不肖無可言者然近思錄中採恕言一條與程訓並著如兼山郭氏徃徃多見扵經傳註中是為公法


邢恕 

邢和叔少居太學固俊拔其知随州時温公猶未絶與之通書只康莭贈詩云勿輕為西晉風明道謂無可說便不得不說可謂看得好矣恕甞言扵哲宗曰臣扵程某甞事之以師友今便以程某斬作千段臣亦不救其為人如此然近思第四卷採愛飬精力之說其言似若篤行者是謂能言之鸚鵡矣且此條非與二程問荅者只邢自言如是不知何故取扵四子近思錄中晦庵東莱只依本書採来耳


以儒為戯 
 
邵子曰某今人服今服此言有病其服之無害者可以従俗害扵義則不可服固有以服為妖者矣末俗之汚豈宜流循也耶孔子曰少居魯衣逢掖之衣長居宋冠章甫之冠不知儒服此所以為聖人之語逢掖章甫何甞非禮服耶雖因時循俗而動未甞出扵䂓矩繩墨之外故夫子又曰非先王之法服不敢服可以見矣儒服之對抑又有所由然者哀公既聞孔子之言曰終沒吾世不敢復以儒為戲盖以儒為戲者哀公自服過耳當時必以侮慢儒術使倡優之徒服駭俗之服以為戲者故夫子之對如此其意若曰儒者雖不為驚世駭俗之舉而亦不衣乖禮亂法之服云爾也今註疏中不著此義而以意推之必將如此耳宋李至之言曰魯哀公以儒為戲尚不可况先聖乎又唐文宗笞伶人以夫子為戲以懲無禮自唐以後此戲不絶孔道輔使契丹優人以文宣為戲赧然徑出虜邀還謝之元祐中敎坊伶人又有此戲刑部侍郎孔宗翰奏付伶官于理非孔氏子孫不能如此作為今時登科者必以倡優為樂有倡優則必有儒戲其破衣獘冠胡說強笑醜態百陳以資歡宴夫今日冠紳之徒孰不以儒為名而忍令下賤戮辱至此彼倡優不足責獨恠夫今日士夫之恬然不知愧耳


分免 
 
分免者生子也趙世家朔婦免身生男盖免如免冠之免謂脫去也有子曰有身脫免腹中之身也佛書有母未分之說分者謂兩身分張也亦免之義也後人従子作㝃


鄭先甲 
 
姜主簿世鼎為余言曾見華人鄭先甲字三新自云山東人唐鄭䖍之後大明之亾流竄東出時年十九以一律書示云流落腥塵萬事非聖朝文物夢依俙江南庾信平生恨塞北蘇卿幾日歸三十年来風異響八千里外月同輝華音變盡貂裘獘誰識山東舊布衣仍泫然流涕不自止金指南通文舘志謂文可尚詩文即文山之十六代孫然姜親見其人而聞之盖鄭與文一時来寓同為漢語訓長故誤傳耳柳氏梅墩集有和鄭三新八律詩可考


追贈本生 
 
曲禮君子已孤暴貴不為父作謚疏曰似鄙薄父賤不宜為貴人之父也此古道也周公追王止扵三世為太王實始剪商也後世立國莫不追及六世至扵人臣無聞漢宣帝時上思張賀㓛欲追封其子安世辭建武九年追爵隂貴人父此後世人臣追贈之始自是後宰相悉皆追贈累代矣宋李昉乞追榮本生父母王曾歐陽修乞追贈其叔父母皆許之近世宰臣某建白凡陞朝官得追封本生父母但比所後减秩其亦有所来矣


卑幼期䘮 
 
期䘮葬前赴舉有許多議論程子以為在職盖守其常應舉是求進詳其文勢此指祖父母䘮內不可赴舉也朱子荅李晦叔書云只得遵朝廷法令若心自不安勿行可也此則通指伯叔兄弟之䘮不獨葬前為然也其荅文蔚則獨舉祖父母為言亦恐伯叔兄弟不在此科退溪荅金士純書云殿試在兄䘮成服前似未安其論出身者之免新禮則云在匝一月之後則恐未為害也盖殿試免新與赴舉無異况殿試免新追行又何妨此與程朱說少別而守常求進亦未見有不同者凶不可以従吉則觧官可也假令服中入仕則亦涉求進將何以䖏之燕翼錄云期䘮百日內妨試尊卑長幼同士人多病之多入京冐哀就同文試洎中選被人論訴不免坐罪天禧四年翰林承旨晁迥上言諸州士人以期制妨試請自今卑幼不妨取觧詔従之自後冐哀求試者寡矣凡尊長多年髙者卑幼多年幼者免避卑幼則妨試亦鮮愚按百日者三月之數也故今俗以葬前為限卑幼則或不顧或降而在大㓛者亦然此只遵朝廷法令之訓亦似有理其祖父母正尊及妻䘮杖期自別勿論至餘親則其赴試也與不觧官殿試免新之類輕重無別也此事人多疑貳士心靡㝎國家宜有㝎制俾有限扵法而莫之違耳


耐㸃燈 
 
黃蠟松脂槐花各一斤浮石四兩末一䖏熔用燈心草澆一晝夜僅㸃一寸此耐㸃燈法也香油一斤入桐油三兩則■亦耐㸃以塩置盞中省油以薑擦盞邉不生暈此讀書所宜知也


古佛 
 
今諺謂父曰古佛此髙麗遺俗也麗時侫佛父母忌日招僧誦經謂之僧齋仍稱父曰古佛尊之之辭也今士大夫或不知其由而相與為稱可笑


大頭蝦

陳白沙作大頭蝦說盖譏其不能儉以取貧故父兄戒子弟之奢靡者曰大頭蝦其言曰蝦有挺鬚瞪目首大扵身集數百尾而未能供一啜其豐乎外餒乎中如人之不務實者然也今觀取貧者非一端或源扵博塞或起扵闘訟或荒扵酣湎或奪扵異好然恒人之情刑之則懼不近刑則忽博塞闘訟禁在法典酣湎異好則有嗜不嗜者大頭蝦之患在扵輕財而忘分才子弟類有之盖其才髙意廣耻居人下支酬服食侈為觀羙如是致貧者十四五孔子所謂難乎有恒者以其不近刑而忽之故也此說亦好夫人之用財常較扵勝己者歉則耻之故駸駸不覺過分而至扵奢僣殊不知常較扵不若己者則知吾之有優也凡天下之人不過分者十無一二始兆扵內虚而終至扵䘮家㴞㴞是也故莭用務儉者反譏為吝嗇虚費不量必謂之淸髙若大頭蝦者可以為戒


海東日記 

髙麗辛禑時遣羅興儒鄭夢周䓁前後聘于覇家臺覇家臺者即日本博多津也近者徃使彼中者云日本書記有雨森童者能詩多藝善為譯語有贈詩云月照覇家臺問之則云博多津與覇家臺音相似故爾國申叔舟海東日記謂之覇家臺云彼特越海殊域之人能㩀此為言我邦儒學不惟不知此只此海東日記鮮有得見者其魯莽如此也昔壬辰間明朝以海東日記書日本年號事査詰至扵遣使奏辨詳在月沙集此類皆不可不知也


柳淵傳 

完平李相託白沙李相作柳淵傳刋行于世淵大丘人也淵兄㳺甞入山讀書因不返其父縣監禮源及㳺妻白氏皆云狂易出奔鄕人信之然非狂也有家變故也後五年禮源死淵持䘮守廬其姊夫宗班達城令禔送書言聞海州有蔡應珪者實爾兄㳺可迎還淵送奴徃迎奴還言非㳺也如是者再明年禔又送人言應珪挈其妾春守来到吾門果是爾兄㳺也淵至則又非㳺也淵徊徨而退謀扵衆皆言宜與歸故鄕會親朋而辨之淵従其計帶與還鄕一家俱出迎觀者如堵墻有白氏嫁時女奴扵衆中叱曰爾是何人謾吾作主耶其人色沮不能言淵遂叱奴縛之就官府使朴應川集其親戚故舊一一詰之曰某是何人其人不能對扵是具三木牢囚使白就辨白不従既而以病出付閭家遂逃躱白服斬訴扵監司曰夫有不良弟貪貨無厭指真為偽為奪宗計又賂守者賊殺掩迹監司知其寃不得已囚淵將審理之諫官以風聞論啓拿致京獄禔慫惥沈嶐以實之遂刑訊誣服盖禮源先以良田付禔禔忌淵䓁有言沈嶐者淵叔母之壻也叔母亦以家資付嶐云汝若無子還付禮源之子嶐與禔用是合謀欲滅柳氏使應珪至淵家人家若不認佯怒而逃以成媒禍也扵是淵奴數人皆誣服賊殺遂與淵同誅淵死時書告其妻曰尋思禍源都由財産湏以先父別給及叔母文券告官而毁棄之如是不白夜夜祝禱幸其冥佑聞者悲之後十六年修撰尹國馨啓曰臣頃扵順安縣遇丐人天裕勇者與之語疑其為柳㳺其後與其鄕人朴長春語朴愕曰此必㳺也甚有符應乞逮致審驗至則果是前逃者柳㳺也扵是譏捕應珪得之應珪自刎鞫春守具服徃来敎唆狀禔杖死春守絞㳺以不奔父䘮流龍岡㳺既出獄白不得已入京㳺叱曰汝前以蔡奴認我又賊殺吾弟拂衣去白曰是夫也前以不測言加我㳺放還終不與白徃来白卒無恙云後禔之子彦寬誣作文字欲掩其父惡金荷潭時讓辨斥痛明又詳在尹判書國馨聞韶漫錄此與前朝永興君環事恰似恭讓王元年有云永興君環流武陵島不知存沒者十九年妻辛氏聞其飄風至日本請扵朝使家奴随使物色求之者數四至是其奴以所謂環者偕来為人甚癡形容不類語言多㤀不知祖父名姓及所居田里辛氏弟前判事允恭及其姻親前府事朴天祥密直副使朴可興知密直李崇仁河崙曰此實非環也辛氏来見喜甚曰人之知豈若妻之知耶遂訟于憲府憲府聚宗室及天祥䓁對辨環二子及兄僧旵髓皆曰真永興也扵是劾天祥䓁坐誣云云世間事無所不有㫁獄者慎之


羹頡侯 
 
祭法鯀鄣洪水而殛死為其有㓛扵民故列扵祀典不繋扵其人之賢否也劉貢父七門廟記云余至舒城觀所謂七門一堰者問扵居人其漑田凡二萬頃考扵圖書則漢羹頡侯信始基而魏楊州刺史柳馥實修其廢若信者可謂有㓛矣吾恨史策之有遺而憐舒人之不㤀其恩也彼鯀不過鄣之之㓛而終成扵大禹之手猶能千載血食况劉信區畫成渠萬世而不泯其澤之所被至扵二萬頃之多祀典闕焉汗靑無聞何㢤古来陂渠之興莫大扵白渠所灌雖多未有若舒州之普遍其㓛能力量亦可以想見漢之宗戚其有更居信上者耶或者以丘嫂之故抑而不任未有顯能至封國然後始有展布耶


六經義四書疑 
 
今之試塲有五經義有四書疑問此髙麗之遺制忠惠王五年改㝎科舉法初塲試六經義四書疑中塲試古賦終塲試策問夫義與疑奚別何獨四書無義而六經無疑乎今之應舉者各有體裁積成卷秩如進卷待過之類多以宿作逞志盖以命題不廣故也若又改法合九書迭為題無文之士亦必少窘矣


邑犬羣嘷 
 
淮南子曰人主有伐國之志邑犬羣嘷䧺鷄夜鳴庫兵動而戎馬驚精氣之動也苻䅈之伐晉百濟之將亾皆有此異識者以為不祥不獨伐國者然也亦將亾之兆前事可監


接脚 
 
朱子語類有告継母淫行者其所奸之夫謂之接脚夫按唐制銓選之法承已死者謂之接脚盖指夫死而継至故云爾


牛李泉石 

唐之牛李黨與猜撃若風馬牛然然性好有相類者今人但知徳裕平泉花石之勝不知僧孺之癖于此更甚今考白居易太湖石記可謂精殫力竭恠奇咸萃矣然至論嗜石則獨稱李者良為李有遺敎謂鬻之非吾子孫故人皆憐其惑之甚而咍其吝之痼其名更著也牛則必刻以牛氏之石使百載之後㪚在天壤間而知其癖之在此其滯而不化如此胡應橉謂僧孺不聞好石以譏楊用脩亦可笑獨不見蘇子瞻有詩云洛陽泉石今誰主莫學癡人李與牛耶


吉三峰 
 
己丑之獄或以鄭汝立事為未可信余謂汝立之謀誠有之何也當時罪囚始曰吉三峰為謀主吉三峰變為崔三峰而搆揑者謂守愚家後有三峰勒成公案此則白沙之辨已詳著矣後十三年辛丑故正言吉誨之子云莭入濟州因民怨叛欲為亂㐲誅或言云莭頭有三角是己丑所謂吉三峰也若然當時罪囚所告謀主實有其人也守愚之寃因是益白矣云莭者本善山人冶隱之後其終入濟謀亂則其蹤迹出沒于全羅道內可知也觀史者所當攷


內聖外王 

明道先生謂周純明昨従尭夫先生逰聼其議論振古之豪傑也惜其無所用扵世周曰所言何如曰內聖外王之道也此言何謂也聖與王疑若無內外之別後讀名臣錄上蔡語知其為有體無用之說也上蔡云尭夫直是豪才在風塵時莭便是偏覇手段如富公身都將相嚴重有威人不敢仰視他將做小兒㨾看或問邵所學何如曰他只見得天理進退萬物消長之理便敢做大扵聖人門下學上達事更不施㓛所以差却商其意是敢扵聖門下學上達事不肯施㓛只見成就得偏覇手段則內其聖而外其王之道是為有體無用也聖王寕有異道而康莭乃敢以王為外不肯屑學明道盖譏其差也看外王一句可見得其內聖者初非大而化之之聖而與孔孟相傳者別矣故明道已惜其無所用扵世而上蔡之論必將躬受扵師門有以發揮之也夫此句出莊子天下篇當攷


趙樂靜 

趙樂靜錫㣧幼而慎重家居郊外行渡漢江風濤甚惡涉者遝至津舡載重半渡而溺適有友生在岸上目見趙之登舡意謂其必死為之歴訪其父語其故其父不之信曰吾兒非妄濟者俄而趙追至盖始果登舡度其危還下待人馬之歇稍方濟也此可為人子敬身者訓


洪南坡 

洪南坡宇逺為舉子時與儕類習業時人預傳試策當出某題衆人皆擬為之對南坡獨不肯及入圍果然公便不樂又不肯對一座皆曰君既不預做何害扵義曰先播試題此豈可對也耶終不従又甞發觧將赴東堂天有雨意遂不入其自重如此余子孟休赴東堂既入雨作還出俄而快霽人或惜之余聞之喜貽書云謹慎如此其為喜慶不啻登科之報也錄此者祈子孫之見而有識也


思庵能讓 

虞舜之世羣臣濟濟相讓了無猜嫌意思惟以官得其人人得其職為心三代之季此風猶有存者晉趙衰三讓如欒枝先軫先且居皆社稷之衛所謂不失義讓也又如原季讓狐偃狐偃讓狐毛誠心推賢其事可尚至扵後世凡有除拜亦莫不巽辭謙退而原其心皆攘臂攫金之意不聞一人有推人歸能之語寕有望扵淳熈之風耶惟我宣祖朝退溪先生拜藝文舘提學時大提學朴淳啓曰臣為主文而李某為提學髙年碩儒反居小任而後進初學之士乃䖏重地用人顛倒請逓其任以授之上命議于大臣皆以淳言為然扵是命與淳相換羙哉思庵之賢足以範俗奈今之利欲肆行無人觀效何噫


成先生木主 

成先生三問殉莭扵魯陵父勝及五子同時坐死後立院扵鷺湖賜額愍莭云前此二十年壬子有人扵白岳山崩厓下得白磁墰中蔵神主粉面有成三問神主五字陥中有戊戌生外孫朴壕七字壕即先生長女壻府使臨卿之子官戶曹判書者其主面乃先生之夫人延安金氏所題書而茟畫甚大分明是婦女手迹遂奉安扵判書嚴緝之家嚴又朴之外裔也後修葺洪州舊苐遷以奉之云盖今距先生之沒殆三百年使木主粉面得保扵厓谷草樹之間其事亦異矣身不能得全扵八埏之內而使片木能不朽扵九地之下或者鬼護而然歟余每過鷺渡冢下必下馬肅恭今聞此說寕不爲之憬然興歎因此而思之人之遇兵禍廟主雖欲負携而行死生丘壑之際其勢有甚不便者但圡埋而走則使先靈従何憑依哉乃㩀古者軍行載幣及束帛依神之制以尺帛束之如今之魂帛祝告依神槖蔵而行埋主扵净地及還又祝告還奉無所不可苟有術善蔵不至汚傷扵成氏事可驗


楊蓬莱 

楊蓬莱士彦之茟飄飄有凌霄步虚氣像要是茟中仙骨不可誣也與其弟士奇士俊及子萬古皆登文科官不達云四人莫不以茟鳴者也趙龍洲祭亾友鶴洞老仙文云惟靈蓬莱先生之嗣子楓臯詞伯之阿咸鶴洞即萬古而楓臯指士奇也其意津津以謫仙才歸之許其仙分其爲人亦可想世傳蓬莱地望㣲賤然龍洲公若是之尊稱不置古人之愛才如此


擬作謝語 

蔡邕為胡金盈作母靈表頌曰悲母氏之不永然委我而夙䘮王粲為潘文則思親詩曰躬此勞瘁鞠予小人庶我顯妣克保遐年古人己有哀傷凶禍之辭不可輒代之戒矣近時科程擬表輒擬古人作謝語或其人之子若孫不知其名者只云擬某之子某之孫謝云云以此課士士亦擬作其子孫語無少疑難甚不可也


笑譜 

心主聲故心失則笑凡有喜而笑聖愚同然然至扵大笑不禁心之失也其得吾之欲而發者猶是宜然若因人之失而發則尤不可不察少忽操持不覺失聲惟笑恒多而百體為之振動失儀也破顔冷齒觧頤生渦皆笑名也笑則口為之開齒為之冷頤為之觧渦為之生焉東坡題三笑圖云捧腹絶倒撫掌胡盧冠纓索絶也此便是笑譜而猶漏嗢噱莞爾掩口之類以此知人多因笑而失儀也


娣姒 

䘮服傳曰娣姒婦者弟長也鄭云長婦謂穉婦為娣婦娣婦謂長婦為姒婦疏引左氏成公十一年文謂以夫年大小為娣姒不㩀婦年為小大也按左傳云聲伯之母不聘穆姜曰吾不以妾為姒穆姜魯宣公夫人聲伯之母宣公弟叔之妻是以弟妻為姒又按昭公二十八年云子容之母走謁諸姑曰長叔姒生男子容之母伯華之妻也長叔姒是伯華之弟叔向之妻皆不繋夫身長幼也然禮郊特牲云婦人無爵従夫之爵坐以夫之齒此正禮也豈有坐以夫齒而換娣姒之稱也耶戴侗曰爾雅女子同出先生為姒後生為娣郭註以為俱嫁一夫也同事一夫以齒為長娣可也兄弟之妻而不以夫之長幼不亦亂名也哉戴說是矣然何不引禮為證使人信而従之故余特著之


李白沙 

壬辰中興李白沙恒福為首勲說者謂當亂離搶攘之際惟李相不離上左右上欲渡鴨綠歴問願従亦惟公䓁三人而已此其所以為首也昔趙襄子圍扵晉陽罷圍而髙赫為賞首當時建大㓛如尹鐸軰豈無其人而襄子之賞人如是者何也其言曰晉陽之圍社稷危國家殆羣臣無不有驕侮之心惟赫不失君臣之禮以此觀之先王之所以䖏羣臣可謂知所勸矣


柳相手傘 

柳文貞公寬國朝名相也廉潔儉素所居不蔽風雨甞霖雨經月屋漏如麻公手傘庇雨顧謂夫人曰無雨傘之家何以能堪夫人曰無傘者必有備公笑世以此為談柄嘉公之儉而笑公之不暁事也余謂此何足以知公公此扵有過人者二膏澤時未盡下也蒼生時未盡濟也則蔀屋之下豈無暴露而興歎者乎因己之苦輒復念人之艱與杜工部廣廈千萬間同貫無傘之憂盖欲庇民扵天下也凡外物之奉身者若以勝己者取比廣廈細氊猶覺不足惟善自寬者常以不若己者比况雖屋漏牀牀之中只見得尚有無傘之家其苦更甚則我可以自慰耳公其顧名思義者歟是何自守之得其要也即榮啓期之亞匹若曰因我之有苦而不觧人之有備是癡人前說夢


胡致堂 

退溪荅鄭子中書云致堂事人倫大變其所䖏亦甚未安然以文㝎爲父而一時師友皆大賢之人致堂爲人又極剛正直道而行豈無禮義而妄爲之乎恐既飬扵嫡母則所生母爲其所壓如人君入継大統則不得顧私親之義故不得不然耳又荅李剛而書云胡寅初生其母將不舉納之釜中文㝎夫人取之釜中而飬之也又曰致堂㩀齊東野語䓁書爲文㝎之妾子無疑或以爲文㝎弟婦所生者不足信又心經質疑載退溪語云致堂文㝎同生妾子也始生其母將棄之已在釜中文㝎夫人夢見大魚躍釜中覺而覔取之飬爲己子盖中國嫡庶之分與我東異故宏䓁以爲兄文㝎卒執䘮如親䘮愚按此數條皆誤朱子劉聘士墓表曰胡公明仲侍郎出爲季父後不自知其本親鄕人多竊議之而莫以告先生獨移書具陳本末所以然者胡公感其言爲數歸省㤙禮略備議以少息以退溪一生涵心扵朱子書而猶不及此耶然則致堂即文㝎之兄子而出爲後者也又名臣錄章廈奏寅非安國之子不肯爲親母持服此不孝之大者也然則劉聘士所陳本末所以然者必有其故而致堂不曾省也若如凡人出係之例則豈有不知本親之理亦豈有可陳之本末哉意者文㝎初無子取兄子爲後後雖有子因以致堂爲嫡想其扵出係之際必有人倫變故而不得以常情䖏之所以致當時之譏議而後世齊東之類妄相誣亂至扵此極觀書豈不難哉


崔完林放奴 

完林君崔後亮有庶弟以逺以逺有家奴柳姓者即西厓先生之後裔也奴賤無所比數亦能自謹飭事主忠毫末無所欺完林招以逺謂曰何忍使此奴終扵賤役而已耶宜即放去云彼雖大賢之後譜係既逺身且陥扵卑汚豈復有流風餘韻而其人如此可異也如完林者亦可謂慕賢樂善矣夫語出信者故記之


祭文之祖 

朋友之䘮操文致奠盛扵唐自唐以前只見有吊古之文如賈誼吊屈原之類徃徃有之未見有所謂祭文者按曲禮知死而不知生傷而不吊鄭註云吊傷皆謂致命辭也雜記諸侯使人吊辭曰寡君聞君之䘮寡君使某如何不淑此施扵生者傷辭未聞說者云皇天降灾子遭離之如何不淑此施扵死者孔疏云吊辭乃使口致命若傷辭書之扵板使者讀之而奠致殯前也此乃祭文之祖也而鄭玄亦云其辭未聞盖古禮未有傳者耳


飯含 

古者親䘮孝子自含士之禮也自大夫以上賔為之故朱子扵朋友祭文或用歛不飯含之語此禮廢已久矣李相浣之䘮有一宰相便欲視含主人剏見甚駭其事亦可咍縱曰可行惟禮貴時豈有兀然獨行之理乎惟國家禮典則有司供米珠議政跪進扵戶外內侍傳捧實之于口歴朝行之及先王之䘮嗣王視含按周禮大宰大䘮賛含玉註云助王為之疏云助嗣王也然則或者國君自含與士禮同而惟大夫近君故有未敢耶是未可考若然疏家又以貴賤為言者不是矣國君獨非貴者而視含耶雖然歴朝已行之禮既是如此無所考㩀倉卒任行此大臣之過也


耶律格言 

興一利不如除一害生一事不如省一事耶律椘材之格言也曾見一小說有云生事事生省事事省語意更㘦


神童 

人之夙達不必賢也余聞人家子弟稚弱時已有彬彬步驟及其壯成未必有拔萃者甞以為時俗導飬失其方久而驗之稚弱明秀穎發者稍長又覺損其文華所以鮮逺大之器也余見宋神童科目譚昭實能讀五經其最著者十數人太宗時洛陽人郭忠恕七歲通九經祥符間蔡伯希四歲誦詩百餘篇神宗時朱天錫九歲五經出身其従兄天申十二歲十經皆通楊億十一歲召對授秘書正字金劉天驥七歲能誦詩書禮易春秋左傳論語孟子劉住兒十一歲能詩賦誦大小六經其官顯者宋晏殊陸德輿明觧縉李東陽楊一淸董玘楊廷和䓁若干人我國則有金時習李山海數人他未有聞苟以其夙慧推之疑若無所不能㓛名事業未必出扵此䓁人


搢笏 

凡帶有鉤者何也荀子云搢紳而無鉤帶矣註云揷笏扵帶鉤也鉤帶帶之鉤所以弛張也㩀此如今䘮服絞帶之彄子帶鉤當心故管仲射桓公中鉤即中心也詩家有移鉤字亦謂人廋則帶寬其結䖏漸移也玉藻笏度二尺有六寸其中博三寸其殺六分而去一疏云天子諸侯従中以上稍稍漸殺至上首六分三寸而去其一分餘有二寸半在大夫士又従中以下漸漸殺至下首亦六分而去一餘有二寸半在惟笏之中央同博三寸也今聞陞朝官執笏皆濶頭在下非禮矣



星湖先生僿說卷之十三
 
 人事門 

賀生朝 

程子曰人無父母生日當倍悲痛更安忍置酒張樂以為樂陳北溪問扵朱子曰伊川亦甞有壽母生朝及太碩人生朝與賀髙倅事然則以禮律身而以非禮事親待人也曰此䓁事是力量不足放過了䖏然亦或有不得已者其情各不同也余謂伊川之葬親客欲酒周恭叔以告曰勿陥人扵惡以此較之如賀髙倅者廢之何害意者伊川要亦非生知其所見有前後之不同欤不然北溪所疑非先生茟者近之矣至扵壽親有別若親意不以為害則悅親為重不可遽以己意莭量之也玆所謂權也語類問在官受人壽儀否曰作州則可以不受若有監司所在只得按例此謂人皆例受而我獨不然則官長之心不安故爾以此推之則伊川之賀髙倅或者叅在衆例衆賀而不可獨異故只随衆行之耶然不可為常法要湏察識


國朝樂章 

東俗歌詞有大葉調四方同然㮣無長短之別其中又有慢中數三調此本號心方曲慢者極緩人厭廢久中者差促亦鮮好者今之所通用即大葉數調也其俚詞一篇可以通扵三調然其語鄙俗不足道余甞略依草堂詩餘詞句成一篇名曰黃葉飛其詞曰外風霜黃葉倒飛半壁淸두001燈人倚書幃一年今夜永真樂關心知者稀彼何䖏白駒空谷閒抱瑶琴對月輝凡六句而腔調皆叶不違扵俗而與三疊陽關相符俗調有五莭而其間亦有長短之別今六句而無不諧也未知知音者以為如何也盖我邦有樂歌自新羅世而朝廷鄕黨之樂都循俚諺未有一人作韻語被諸絃歌則習俗之陋也余所為詞雖若無取而好事者嗣以為之亦豈非聖代典章之一助耶因思詩三百莫非歌樂也古歌多是四言後来詞曲叅差未必皆為允愜之歸前朝皇風樂者倣唐時正樂之音而樂章頌王氏始興之㓛國初命鄭獜趾䓁撰龍飛御天歌就其中取上七章下三章為與民樂此因皇風樂腔莭叶歌歌即四言詩也却與古意合也上每迎詔于西郊樂自殿陛奏之至崇禮門方闋更奏至慕華舘方訖宣祖初年樂漸促數自殿陛至廣通橋已闋知者深憂其噍殺未幾有壬辰之變此說在許筠所錄又未知在今果何如也盖今之大葉調亦廢慢而趨數雅樂之漸促其勢冝然且今人甚悅界面調此麗時鄭叙所造一名瓜亭曲以其聞者淚下成界扵面故云爾其聲哀㤪即桑間濮上之餘流也如使師曠聼之必將掩而不遂耳聖世隆興而顧安用師涓靡靡之音哉
[난-001]淸 : 類選作靑


李如松 

壬辰之變大駕將內附上國其臨江不渡者只為平壤之賊屯聚不動也賊之不動又由扵其水軍敗衂無消息也苟非李忠武閑山之捷則平壤之賊必進矣然則當以李忠武為元功也然若無李如松平壤之捷生靈之魚肉可指期待矣其㓛顧反居楊鎬之下何哉如松自碧蹄之敗氣沮無心戀戰大失事機誠有罪其大勢之斡旋則其恩不可㤀也如松即寕逺伯成樑之子或云成樑之祖父居我國理山地禿老江因殺人逃入鐡嶺衛其父得邉㓛為逰撃樑䕃補指揮又撃虜多獲起為險山堡許國之来使也得過將被劾乞憐扵譯官郭之元居間得免不數年為捴兵拓地千里子壻髙官十餘人之元甞徃来北京樑待之甚厚以之致富此說誠似傳信然壬辰之亂如松兄弟數人久滯本國終無一言及此何耶


大晟樂 

髙麗睿宗九年宋徽宗賜新樂及大晟樂十一年薦于太廟說者謂瑞鷓鴣水龍吟之類即其詞曲也今獻仙桃抛毬樂䓁樂皆自勝國流傳如此也髙麗樂志載水龍吟一篇而其詞多說風情綺羅紅粉翠黛之語断非雅樂之意宋天子亦豈以此特賜外邦借曰有之未必為歴代遵用之制也樂志所載許多如醉蓬莱雨淋鈴䓁篇即柳耆卿所作醉蓬莱則宋仁宗時雖進獻而罷不用者也其說見弇州集意者此類皆俗樂而其詞曲則取前古名世之作以意補入也其獻仙桃抛毬樂不過聲妓淫醜之態豈宜奏之廣庭以蠱君心之荒亂哉至我朝猶循以不改竊為聖明世耻之麗代昏溺不足說如今三百年治平寥寥乎無一人言及此何哉按通考大晟樂者黥卒魏漢津妄出新意以裕陵指莭㝎尺律其說曰禹以聲為律以身為度用左手中指三莭三寸謂之臣指裁為商聲之管用苐五指三寸謂之物指裁為羽聲之管苐二指為民指為角大指為事指為徵民與事君臣治之以物飬之故不用為裁管之法得三指合之為九寸即黃鍾之律㝎矣中指之徑圍乃容盛也魏生雖或愚劣寕不知其乖舛耶意者出扵媚悅之計而其君取之故當時劉炳之徒為之緣飾已是駭悖至乃播之海外自髙麗之末遵而行之令人絶倒且今之抛毬樂蓮花臺之類縦不可亟去只合隸之敎坊足矣又按唐氏左編云漢津自言師事唐仙人李良號李八百者授以鼎藥之法後建寶成殿祀黃帝夏禹成王周公而良漢津俱配食謚漢津為嘉成侯


鴨綠天塹 
 
自永樂以後㝎都扵燕京我國與之接近比之西南邉裔不啻近矣然言語服飾絶異中華使命徃来之外不使相通鴨綠一水便成天塹而別扵內屬之州縣然兵力甚屈不能威敵只仰事大國隱為聲勢虚疑哃喝故南隣日本而懾慴不敢動迨今百五十年矣是以國內無事一意偸惰扵是闒䢇尊顯而才智屏矣雖有管葛無所用之是以架漏因循百度咸弛奸濫恣情民生日困苟使一朝撞着事端只拱手而圡崩而已中世以前飬成材器猶有其道起自微賤身致將相者有之至壬辰之變文有柳西厓武有李忠武國頼以不亾在今不但國不能超擢雖欲用之草野實無可拔之才矣是豈人物之生有前後之異華夷之別乎實繋上之待下也局人之自視也輕故也人或歸咎扵疆域風氣之狹陋玆豈然哉苟使遭逢文明之世與中華無內外之別則我亦大國人也彼西蜀江南豈無髙山大川之限終不至如我東之鄙夷何哉噫惜哉


避癘 
 
袞曰性不畏病卒求兄死而人曰始知癘之不能相染也此載小學書中余謂袞之所䖏固當弟若逺避誰求兄死其所謂不畏即權辭防人之語癘其可不畏耶不避則多染染則多死古有為倅而親救民疾者亦幸而免要非中道矣惟父母之䘮疑若不避而退溪云避者未必生不避者未必死然避者生之道也不避者死之道也當此之時欲付葬祭扵何人而必䖏其身扵死地乎盖親未屬纊救疾重而吾身輕既殯之後親不可復生則哭臨輕而吾身反重禮曰送死有已復生有莭是以三日而食病必酒肉敎民無以死傷生毁不危身其義當然况癘之殺人殆與兵戈䓁或有十人而九死者何可以不避哉近世有親救朋友之疾友生而身歿亦昧扵輕重之別如平生故舊不可以恝然者必湏指揮親僕要歸兩全方是妥當


物勒工名 

凡中國什器簡冊之類徃徃有刻着工師之名意謂雖技藝之末欲其流布姓名殆非也月令云孟冬命工師效功陳祭器案度程毋或作為淫巧以蕩上心必㓛致為上物勒工名以考其誠㓛有不當必行其罪以窮其情注云刻工姓名扵其器以察其信疏云無或作為淫巧以揺動在上生奢侈之心此古制也聖人立法固如是密勿遺制雖曰蕩失猶有未泯者存也至扵簡冊尤不可不致謹是或明祖㝎規乃爾也柳子厚梓人傳既成必書其名疑若衒其才能而他不敢與焉其實法不敢不書魯頌閟宫云新廟奕奕奚斯所作亦其例也什器尚然况宫廟之大乎今倭器必刻天下一天下一者工師之長百工必推一人為天下一欲以考其巧拙也見睡隱集


導引 

神仙家術有外丹內丹之別其所謂導引者恐不過動蕩肢軆疏通氣血使却疾病享其天賦之壽而已若夫丹法必湏葆真鍊精如榾火深蔵在爐火中方得引久也退溪荅朴龍岩書云所謂按摩法者或挽或捩或築或排或拗或掣比導引諸法用力尤勞恐魏伯陽所謂百脉沸馳之害正謂此也然則導引之外又別有按摩法也莊周曰熊經鳥申為壽而已熊鳥經申即如華佗五禽戯之類是也五禽者即虎熊鹿猿鳥也其流至扵屈伸偃仰百骸두001千怪亦仙家之末技歟
[난-001]骸 : 駭


北酆 

黔婁禱扵北斗退溪云古記云南斗司生北斗司死故救死請命皆扵北斗此術家之說古記即搜神記管輅事其說誕甚不足㩀之事未必非因此類而為之也盖北極是天之樞而斗乃司化之星故或謂七政凡禱于天者冝扵此而請命也李白詩北酆落死名南斗上生籍又云下笑世上士沈魂北羅酆註云羅酆山在北方癸地周廻三萬里髙二千六百里是為六天鬼神之宫人死皆至其中今坤輿全圖中國北癸之地未有許大之山自中國北癸之方烏桓之地古之東胡也其俗人死則收死者所乗馬衣物皆繞而送之使護死者神靈歸赤山赤山在遼東西北數千里如中國人謂死者魂神歸岱也意者其說本出夷貊流傳增飾曰酆曰岱有許多說也易說卦始扵帝出乎震終扵成言乎艮艮在癸甲之間而萬物之所成終而所成始也此術家之所祖而云爾


驢輦 

地用莫如馬不獨轉輸為急軍旅之所不可不需也近世馬價日漸翔貴軍兵騎乗莫非細弱劣駒此不過牧政失宜而駿産皆入扵貴勢也余謂驢騾之為用與馬差䓁驢者吃少而脊強早役而壽長若使陞朝官軒車以下不得騎馬則必争市扵燕而馬役稍歇矣然則驢為國中之産而日漸繁殖可為山郡輸賦之助鄧訓石臼之策可考亾子孟休甞云我國經費只有兩南之漕設有海寇之刼其亾可坐待也宜開陸運之路雖諉山險然中圡勿論夷險莫不廣治道路使得容車我東奚獨不然惟不容車䖏驢輦方可國家用數千金市驢扵彼境依古之保馬法飬之民間而歲責育産則不數年而遍扵四方國無所損而財用有裕其意極善且我國以濟産為主濟産者本元世祖所剏大宛種也世久漸降駿髙者殆絶若以此意奏請則未必不許交市顧未有慮及此矣


江陵俗 

江陵之俗舊有敬老會每值良辰請年七十以上會于勝地判府使趙菑義之捐米布立泉寶擇子弟謹勤者幹其歛㪚以為資雖僕隸之賤年登七旬皆許赴名曰靑春敬老會至今不廢云黃翼成詩云禮義相先千古地盖其風有由来也近世作宰者或行鄕約扵邑中率皆人去而事廢終無所益如江陵者因其俗而增修之簡其儀莭使易行惟敬老為重既尊七十之老六十以下凡耆壽者皆有序次使子弟稱觴拜跪俾知禮義之所本豈非風化之一助耶夫氓俗有孝而不悌無悌而不孝者故敎莫先扵遜悌是以悌達扵朝廷悌達扵州巷悌達扵道路悌達扵軍旅悌達扵蒐狩虞夏殷周未有遺年者年之貴乎天下久矣天子飬老袒而割牲執醬而饋執爵而酳三公正席九卿正皆所以尊年示悌也使天下之人觀感而興動豈無所為而為者以身敎也吾甞喩乎人曰彼雖博學能文章多技藝有盛譽登髙官我或可以力行而更出其右惟年長無此理其敢慢之耶江陵之俗羙矣夫因其明而暁之者易入而固㩀其習而導之者悅行而久従此推廣使旁郡化之安知不終為漸被之極廣耶詩曰牖民孔易此之謂也


嶺南五倫 

今之俗獘極矣人之異扵禽獸者以其有五倫也畿甸風習僅存者三而闕其二至長幼朋友則梏䘮盡矣其故何也父子天屬離不得君臣縻扵祿位夫婦情好未能悖背幼穉登科國人仰欽長老為之屈下勢利乍合朝執祛두001而暮寁其勢然也惟嶺之南尚守君子之餘化事長之禮拜跪進退莫敢違越親也不失其為親故也不失其為故傳世舊好懽然示誠遇諸他座雖未甞識面必拜揖如儀客過他邑里有長老不謁則致譏此新羅遺俗也在今環域之中求五倫備具之鄕惟此一區是也其故何也山川風氣可驗凡嶺南之大水曰洛東四圍羣川鉅流微淙一齊合同無一㸃外泄其水如此其山可知此為衆情萃聚有倡必和當事則併力加之儒賢代興自為聲敎不可以嬗變也是以三國之際惟新羅卒能統三傳歲一千豈非人心之不渙耶不獨此也論士不以官位苟非郡望雖身取靑紫不與數焉悅慕先賢之甚故其出入退溪南冥西厓寒岡愚㐲旅軒諸先生門者其綿世子孫皆稱右族祖禰之無爵不屑道也是以士懋行檢入仕以後以白衣踰嶺為辱以投合時好為賤東邦尚閥之習惟此一區不得售焉以圡風言則勤而不惰儉而不奢婦女必夜績士皆屩昏䘮随家有無朋親助需免傾覆流離之患民皆圡著業作猾盜不得作國家有事相率而赴亂不計死生苟有讀書談理行能之表見者亦莫不歛袵而尊師之是謂厚俗樂郊仁義之鄕捨此將何所依歸凡朝貴之貪進以利利盡則叛故湏求臣扵退讓之間子曰能以禮讓為國乎何有惟嶺南有是
[난-001]祛 : 類選作袪


雪樓雅俗 

人能羙名名不能羙人名一従人意而呼喚皆得以侈羙何甞相稱無訛耶古有小字生而名之羙惡都不改知羙之不能助人則亦可知惡之不能妨人矣後来必別立正體之名又必有表徳之字斯已備矣有官者死必有謚至近世則又有所謂別號者或起扵人稱或多自稱其尊師者不敢名字則以地為號固無羙惡之別自號者標揭示警則亦自不妨至扵誠明仁義䓁羙大之稱自䖏無怍果何心哉明時有屠牛坦自號一峰人有譏之云未聞羅狀元省牲一峰本羅倫之號也聞者絶倒雪樓諸子有創扵是多舉字舉地不稱號人謂詞人一派雅俗


兒說有補 

小孫九煥有私錄偶閱之間有不可沒者取其數條其言曰戊辰春上將親試士前二日白虹貫日大臣陳箚請停上曰多士畢集停則示人不信遂果行按禮諸侯旅見天子入門日蝕則不得終禮如諸侯皆在而日蝕則接祭而已如牲至未殺則廢乾文示警而試士則違禮輟試則失逺士之心皆不可也若聖上下罪己之敎策士求言令各盡言無諱其可採者擢其人而用其言苟無可採雖不取一人可也是日不張樂不賜花以示恐懼修省之意方是兩得其宜此孟子所謂仁術也彼駢驪諂䛕文字何補扵治哉惜乎大臣不能㩀禮輔導遂失其會可嘅也已又有一段云春秋作而亂臣賊子懼一字褒貶斧鉞在焉左氏作傳大失聖人之旨其元凶大憝如甘昭公甯恵子孫文子崔武子陳成子之屬必書謚書字惡而如此善將何加左氏特一文人記事則有矣謂之闡明經訓則蔑焉後人以小信大或比同忠逆混淪涇渭至世說所載王大將軍桓靈寶之類徃徃駭視實作俑扵此豈非大害此數說者有補世道不可以兒小而忽之也


墟市 

神農之世日中為市交易而退盖取諸噬嗑日臨乎上人動乎下動必合聚所以為市日不中則逺人不至夕不退則或至扵亂必有司市之官㝎制如此後来有亥市之名亥者十二支之一必扵亥則有㝎日矣不然則人將鎭日逰浪惰業而傷財此非都邑之市即指四方列邑也或稱墟市墟者謂廬舍之外別有其所人㪚則為墟也近世鄕邑之風䖏䖏為墟日日争趨朝而徃待昏而回獘事多端若令市必同日開必有時則其小小之墟不禁自止而無争亂之患


賞功 

韓子引陳無宇之言曰財者君所輕死者士所重若不以所輕與人而欲得人所重不亦難乎當平時不獨不與財侮奪不已使民飢凍流離至警急之際責其親上死長此魏恵所以東敗西䘮也自中古以来華不勝夷者只此為執咎塞外之俗都無侵刻之患而戰伐得財與士卒共之故一聞出師衆心鼓舞將有以利之也其赴敵惟恐或後雖使致命賞㓛及扵子孫而並力則必捷故也今世行伍闕額搜括充數囚其父兄保其隣里牽若羊狼驅若豚逸前有劒槊之刼後無金帛之賞如之何抵敵噫


甲冑 

詩曰月離于畢俾滂沱矣將帥之才不可不審天象師行雨雪苟無其備何以得全人未必皆具或寒凜之莭厚綿濕徹凍死必矣故軍中貴氊衣猶可以防雨也銕甲銕冑禦患則便而不便扵步卒故綿纊為上温厚而亦善扵防雨防丸不可不知昔椘人田賛曰衣莫惡扵甲冬則寒夏則熱王好衣人以甲臣竊不取亦可以警省人主


乞和乞降 

唐人詩曰一將㓛成萬骨枯此刺骨之談也孟子曰争地争城殺人盈城是為大罪也然外侮不可不禦強敵之来或值意慮之外我將有以禦之則國非自禦頼民力也若不扵平常之時飬之厚而結其心臨亂將何以得力古之人有言殺人者死法也猛將殺人不死其妄挑強隣苟窺㓛利至扵全軍陥敗厥罪難貸以千萬人之命償一將之死奚啻太輕故梟示敗將非獨為懲後為民少洩寃憤也或奉國之命不獲已而至此者渠亦有寃如西乞白乙丙䅈之不罪是也而其京觀之寃誰償其命余則曰兵革之事乞和可已則和乞降可已則降國之削弱有不可恤何也家有世傳重寶人將来刼争之則愛子必死與之則父子粗安其可曰以愛子之命易家傳之寶乎將度其形勢之不可較而順受其意乎吾扵吳越錢王竊有取焉至不得已而戰두001則是為民非利國也壬辰前一年倭僧玄蘇題京城客舘曰蟬噪㤀螳捕魚㳺喜鷗眠此地知何䖏他年重開筵又題東莱館曰明年若得東風便六十七州談笑中我人猶不信只知有斥和卒致倉卒至丙子壹是前套其無計如此
[난-001]戰 : 恐降


善惡不㝎 
 
子曰上智與下愚不移非此二品皆可以轉移也每驗之扵人中人之性非有以素㝎率因利與名而駸駸入也或偶行一善便起自好之心人亦推以揚之囙以興動稍稍增重又或偶犯不韙人亦鄙之扵是向善意怠激怒遂非則稍稍為惡而不憚又或勢利隂誘従少增多善無所裨而惡必獲便尤可以蠱人心術矣如世之建立功勲或至扵帝王將相多非始心比猶九層階級仰之雖逺而既登一層方有二層意思而漸至扵上頭矣又如簒逆誅滅者亦多非始心或㓛漸髙勢漸危入漸深出漸難雖欲不為惡亦不可得嗚呼可懼


自重之士 

干祿之人入而不出自重之士徃而不返其實欲返而有所不可也其所以不返也不獨為枉尺之為不可不審扵始禍害難防也夫士生今之世說先王之道時君不好而獨好之衆人不為而獨為之事窮而不怠人嗤而不沮獨究夫先王之所以興而嘐嘐然逺慕豈肯為一時㓛利而屈哉故國之取士必扵易退難進之中難進而進之公而非私可知彼入而不出者雖有百種才智畢竟為私利之機械便扵國而亦可以利己則勉為之或不可以兩利則較量輕重必舍國而趨私其為私也伶俐而棄㤙也若㫁腕此䓁可以羈縻扵平時不可求助扵危難也扵此有人焉有自媒而求嫁者有終身守貞者求婦者必扵守貞何獨擇臣取諸易進哉所謂當前快意一呼三諾者未必為誠心而發也詩曰皎皎白駒在彼空谷空谷即避世逺遁之地継之曰毋金玉爾音而有遐心遐心邁邁不返之意也此求婦而不自媒之術也嗚呼此道久絶世之不治固矣夫


以御喩治 

善治國者必以御為喩故善御者不㤀馬如善治之不㤀民也詩云執轡如組兩驂如舞緫紕扵此成文扵彼心不㤀手手不㤀轡鑾鳴和應服齊驂舞也王良之御也使馬有言則必曰樂矣飬我不疲驅我有道終日行而不知倦東野畢之御也使馬有言必曰畏矣飬我失宜驅我不暇終日行而不敢倦氣竭勢急至扵覂駕也吾甞驗扵騎乗鞴鞍不察或皮盡而肉穿蒭豆不贍或病飢而汗流載物不詳或力弱而顛蹶馬不能言故人猶疾聲而怒之舉鞭而策之如使物有所訴人審其情随其窘而捄之寕有敗事之憂當其困也訴之無階脫之不售十寃九憫填胷溢肚忍而不洩也以心推及寕不為之惻然目下親覩尚如此不明况殘氓溝壑之命阽阨扵將死之地而門闕深扵溟海堂陛逺扵埏垓而有司莫以告其罪豈啻御失其方乎哉是以仁政必自親民始


以身喩國 
 
人身一天地也以身喩國自有虞始元首股肱發諸賡歌後世繼之耳目喉舌肺腑肘腋䓁說備矣及其受病耳目在外猶可以易治肺腑居內飬成百種危敗之症鍼焫根葉力㣲勢逺其㓛最難故如趙宋之制外戚不得秉政不得私謁髙麗則不得除言官皆羙制也或以其材器為諉然此而可許則如后夫人有帝王之量則可以君臨擅政耶此宜限扵制而無敢違越也古者人主亦必舊為小人使知蔀屋艱難卿相多起扵草澤故能察細民之苦樂及私意益肆髙官峻班皆従紈綺膏粱出所以世治之不復返也凡疾病症見而方療下也未祟先治上也先治之術莫過扵此既或祟焉實為難治之壞症也將使扁鵲望而却走而已矣且以身喩國將以治其疾也古人謂有十二發即痿蹶逆脹滿支膈盲煩喘痺風也其言曰省事輕刑則痿不作民不饑寒則蹶不作財貨不上流則逆不作倉廪無積腐則脹不作府庫不充實則滿不作羣臣無縦恣則支不作下情上通則膈不作上倡下和則盲不作奉行法令則煩不作無使下㤪則喘不作無使賢㐲則痺不作無使百姓歌吟誹謗則風不作羣下者人主之支體支體無疾然後人主亦無疾人主之疾心腹之痼也心腹受攻十二發俱興惟聖扵醫可治矣


諫職醫國 
 
人身象天地國家雖比人身身命稟扵有生之初無長存之理雖加爕飬終患一死立國由人人苟聖智雖與天地同久可也苟使少衰明智善䖏祈天永命則與剏業何異君不能獨治必待股肱耳目股湏行肱湏持耳湏聦目湏明行持聦明未必皆得如左癱右瘓聼聵視霿亦湏鍼藥而療之也在國則諫議之職是也諫議之為醫也說病論症俾有以善攻而已至扵砭焫湯㪚則自有主人在也元世祖甞言中書朕左手樞密朕右手御史臺是朕醫兩手的有疾不醫痿痺不通己不干身事也設官本意雖如此兩手權重諱疾憎醫誰敢下手耶余謂此沒理會今之憲府官即御史之任只付考凖政敎得失其不合扵舊制新令一一成錄五日一奏大臣論之其當奏不奏使諫員駁論則或庶幾少補


徳行文詞 
 
世敎旣衰人懼多能能反為害故不若無能之全其純愚也以精神循智巧以才幹循利害以文彩循名譽以筋力循交逰比如兵器所以禁暴而胡亂殺人酒醴所以行禮而枉酗悖倫其初不過一箇主宰趣向易方也其所以易者何也敎不行也敎以何為先徳行而已後世取人必主文詞徳行者未必文詞故主此則出彼今之文詞者何甞不言徳行口徳行而心悖之世皆貴口而賤心故也如使心迹之不判雖文詞可也


女色陥人 
 
尚論者以蘇子卿取胡婦生通國為譏是不然十九年海上歸望已断白鬚孤臣老死異域取婦生子扵義何妨愚恐雖聖賢亦所屑為也若胡澹庵之黎倩乃其失脚而朱子謂誤平生則過矣其大莭可謂拄天地貫日月豈宜以一眚掩其平生耶人欲之重聖人所慎故不一言之設或一時有陥君子有時乎護短如關雲長之啓曹公求䅈宜祿妻趙閱道之悅營妓召有頃又令人促之范希文之屬意小妓寄詩魏公而取之比胡事豈有差䓁然大賢立論㝎作失莭之歸千載之下共為笑囮無以自觧可懼之甚也余謂聖人不作無益凡有事輒思量道益乎不益乎不益亦為者不獨妓女妖色其為有子之外皆涉亂行鼎之初九두001曰得妾以其子无咎妾媵將為育産多子而有姬侍畢竟為色欲所使也欲之始動抑之為貴苟其失防彼數公事無足恠也故一刀兩段佛氏所以自戒儒學之士開口說空門之害倫而惟此一事大不逮焉何哉
[난-001]九 : 六


俗儒斥佛 
 
聖人之敎篤信好學守死善道姑置禪家之學差而道誤只觀其存心十分如此其失不過在致知之未當而誠意之㓛則不遺餘力察世之儒術何甞及此其故何也有㓛名嗜欲許多私意在也比如正路在前而側逕皆足以眩人心便不專不專故不誠不誠故不成儒今術信口斥異端其心果明知此可扶而彼可斥耶未可知也若見道不明則信之不篤吾未見信守此道如佛之尊師者也用此見識將何以闢去精專之篤學耶可笑又可憫余謂俗儒不能逮彼者有四尊師信道一也無偸心二也絶食色三也慈物四也食色慈愛雖或過中比俗儒之恣情窮欲果何如也余甞居山寺輒歎緇徒之勝似冠紳也


長兄之友 
 
余見閭巷愚氓年齒差䓁而言或悖慢則必曰吾乃爾長兄之友既而尋思凡俗諺必古之遺韻朋友有兄弟之義其長兄許為執友則又必弟畜其身按王制父之齒随行兄之齒鴈行朋友不相踰朋友為平䓁則降扵兄之友明矣資扵事父及扵父執資扵事兄及扵兄友亦其宜然忠厚之至也此必前世士大夫羙風尚未泯扵愚魯之間也士大夫習扵用智行詐故前轍輒剝盡無迹反不及陋徃徃有如此如天子失官學在四夷也又見農父販夫過人之座雖素不相識必鞠躬謁曰禮數市㕓之人道上相遇忙不暇寒暄兩皆折腰而過寺僧過他房十過而必十禮今之士大夫過人遇人無拜無揖其稍自矜式者口號空坐空坐者無拜而坐也雖在父母㝎省不拜非隔日則告面不拜甚可異也


父之昆弟 
 
聖人制禮父之昆弟通謂之父祖之昆弟通謂之祖謂我祖者吾謂之孫謂我父者吾謂之子但有旁殺之䓁耳天子扵同姓諸侯亦稱伯父叔父以子道敎天下孝也然則侮慢扵尊屬即不孝之類也臣之敬君過門則下路馬則式蹴馬蒭有罰敬之推也父沒而不忍讀父書敬蔵其遺服以之存慕則父之昆弟而獨可忽之耶薄俗之言曰父與叔父有別叔苟無㤙尊亦何為至其相閧賭勝論者謂寕不若叔之觧事者負也此論為今世不刋之㝎典俗之日渝可知


嶺南拜禮 
 
今嶺南之俗子自外還拜謁堂下亦古之遺俗也家禮婦拜舅姑扵階下小學崔山南祖母唐夫人事可㩀故程子曰亦婦扵舅姑義合有貴賤故拜扵階下然義合非與扵貴賤朱子荅李晦叔子婦一例恐不當有分別此為後出之㝎論然父子本有尊卑卑拜扵階下義亦當然昔侯覇欲友王丹覇子見丹下車拜丹荅拜覇子曰大人方願交懽奈何拜小子丹曰君房有是言丹未許也以田子方不禮魏撃事推之古道卑幼宜拜扵車下也父友尚然况子拜父耶嶺南古辰韓之遺俗辰是避䅈則周末餘韻尚有猶未泯者乎故新羅之俗相遇扵道必拜而致敬今嶺南士風獨守而不失近世有趙承旨徳麟過人家時有一朝官自京至先在座見趙不顧也趙謂主人曰客恐是京輦人不識嶺外風主人胡不導達俾有失禮主人不能無責客為之改容遜謝盖士之所貴在禮禮之用以拜為先先廢拜跪餘可知矣是以家禮有四拜六拜之文四拜者四再拜也六拜者六再拜也卑幼自逺方至遇尊長三人以上同䖏者先共再拜叙寒暄問起居後又三再拜而止聞嶺南之俗有是也又有朴姓朝官至京其赴闕也必獨僻䖏終日問之則曰京輦之風不知長少之別吾何可混淪受其侮其氣㮣如此國家如有綿蕝之儀必扵此求之人有為余言甞至人家及辭而下堂適值主人子自外還向內而庭拜謂其拜己也遽荅之既而察之則乃拜其父而非拜己過嶺者宜知之亦甞聞之在天莫明乎日月不髙則所照不逺在地莫明乎水火不積則光焰不博在人莫明乎禮義禮不加乎國家則㓛名不白故人命在天國之命在禮今禮之掃地至此何以為治


醉氓為禮 
 
甞見村氓自酒會歸醉昏不成步遇其親知猶能鞠躬拜信乎禮失而求諸野為之興感歎士風不如也書之以警家塾子弟


儒釋異迹 
 
程子至佛寺云三代威儀盡在是矣余見僧徒尊師極嚴供佛極誠相待甚敬作事甚勤會食有法出必折腰云某出反必折腰云某還居者亦上手荅禮此已是聖王之敎也悅仲尼之道者信仲尼之敎至扵如此則何患不到大賢地位鄭文獻先生入頭流山讀書云覺得儒釋異迹同歸之妙此語不知何指亦必有所以言者儒釋之不同其大段在道與敎其意不過曰儒家說有而佛家說空畢竟彼有者何従而有乃従無成有則有者是人性継善之初而自継以前同云爾耶然継者継道也一隂一陽之為道隂之陽之非實有之流行耶又謂儒敎以性善暁人佛敎以輪回戒衆其使之向善背惡則同云爾耶此說只判扵輪回之有無橫渠有氷水之說而朱子譏一箇大輪回已經勘破不容議為矣古賢之訓每云天地之氣徃者屈来者伸未有將既屈之氣收回来作方伸之氣故屈伸徃来只扵鼻中驗之愚謂人吸則寒噓便温寒温雖別在氣入者還出豈有俄頃間入者消出者長耶隂陽之氣亦扵晝夜冬夏驗之其明暗寒熱繋日非天之所與也如房中設燭火照則明火去則暗豈氣變扵房中如鍋中煎水火焫則熱火去則寒亦豈水變扵鍋中此橫渠之意也以天地之大氣言則氣無不充故無大無小物無不充也有器扵此氣充其中器久而毁壞氣則不滅雖百易其器氣充同然不可謂前者消而後者長也所謂大氣者固如此此氷水之說也大氣中物之有生氣者亦各自有其氣人有人氣物有物氣雖在大氣之中而與之相通其自有之生氣充滿其體始扵胚胎中扵盛壯終扵衰滅與形體同其生死兆朕扵微妙之中各自飬成豈待他物之幫助耶比如一㸃火吹則炎起便能光照便能灼熱此豈宜以大氣混淪之耶不獨此也草有草氣木有木氣各宥두001扵形體之中有消有長人與禽獸之生亦猶是也佛氏見不到此而儒家亦不免徃徃受欺朱子之所以正之也然其所謂過去未来之身者亦有由然古今如樹穴探環山階數級之類大能誑惑而佛氏不察也人死而有魄氣未㪚者種種顯靈雖有久速之不同知覺自在此一時之鬼道終歸乎逰㪚豈有復成肉身回消為長之理也當其未㪚時或有託人之身而徵前說徃靈覺未昧故遂乃藉口為還生之論其實死魂之憑依生身也如村巫交神則村巫後身乎木主安神則木主後身乎此理極分明古今明知之士或多怳惚疑似出有入無不能判為的訣甚可駭也
[난-001]宥 : 類選作囿


陸納杖姪 
 
謝安甞欲過陸納納殊無供辦納兄子俶密為具安至納惟設茶果俶遂盛饌客去納怒曰汝不能光益叔父乃穢我素業也乃杖之此與皇甫謐不餞梁柳相似君子之心宜一視貴賤茶果扵彼而盛饌扵此則健羨而心動也豈非穢徳耶凡接賔必湏㘦禁此態若使玄晏前以塩菜後以華餞亦豈非貴陽城太守而賤梁柳耶亦必為梁柳所怒矣貧士不以酒肉為禮酒肉扵彼何加焉


執法 
 
唐楊綰拜相判下之日郭子儀方宴客聞之減聲樂五分之四京兆尹黎幹省騶従止存十騎中丞崔寬毁撤苐舍此孚信之素及也未相之前其事可知如此則必多為朝貴所不悅而楊不為改也我朝中世洪大憲興政丞應之弟以抗直稱甞論任士洪韓明澮矣與李陸隔墻居相善李新搆室過制洪赴衙呼與其家人語曰若一毫違制當論以非法衙罷視之盡毁以短之武臣田霖拜判尹道過王子檜山君家駐馬呼役者曰多少髙下皆■尺數有法不可踰及歸役者謁扵馬首不敢違中古國風如此幾扵楊相矣邦國豈不有光耶


獵猛獸 

結網罟敎佃漁聖人之政也民不耕種而得厚利以水族言則江富扵溪海富扵江我國三面臨海而無貴賤老少男女皆食魚冝漁者獨擅厚利而漁者多貧歛重故也山獵得獸皮價重扵肉衣與食兼頼况猛獸害人尤合擒殺而獵虎尤罕者官奪其皮故也文王出獵卜之曰非熊非羆非虎非彪文王亦獵猛獸矣北方之俗以獵為業遍山設機穽經緯林谷號曰飾山我民居隔水之地奚獨不然彼俗馬畜弥山而虎不為害每聞虎南渡江無數害遍扵國內不獵故也國初牧塲多在山峽髙燥之地意者麗時與金元雜居蒐狩同俗後日漸廢弛不獨人被其患馬政亦失宜矣國家申獵虎之政使列郡不得虎者罰以錢錢歸扵官用而虎害自在此又不必勸賞苟官不奪皮則獵者自至矣古云肅慎無驢無羊獵以馬為貴驢羊何用今北路互市彼以皮革来貿塩鐡及耕牛皮革得之空山換我有用之物又驅惡獸而歸之扵我利與害果何如也


三逰 
 
余自少敎人句讀其無才之患猶小最有三害有逰談廢業者䖏䖏羣聚言不及義詼劇至夜有逰浪不返者博奕射獵東奔西騖有逰宴買笑者聚錢醵飮醉飽無莭至扵損財者皆為徒類之引之也苟志扵此文字為度外難望其有成矣荀悅之言曰世有三逰徳之賊也立氣勢藉威福結私交以立強扵世者謂之逰俠飾辯說詐謀馳逐扵天下以要時世者謂之逰說色取仁合時好連黨類立虚譽以為權勢者謂之逰行此三逰者生扵季世亂之所由生也與吾所言者雖有大小之別為賊人則均彼以終身事言吾舉初學之獘而已


男巫女服 
 
數十年前有男巫姿容姣好詐為女服出入搢紳間混宿閨房轉相薦譽迹遍扵京裡人有悅其色而強狎者始覺其妄遂㐲法醜聲多播也古亦有是明成化十三年真㝎府人桑冲䓁十餘人絞剃眉臉粧作婦人身首學會女工各各誓盟又合■成迷藥嘿念昏迷呪使女子手足不動口不能言暗行奸宿竟發覺詔凌遲前項婦女非出本心免其查究焉惡人詐誕無限或不慎防易中巧計守法之家凡巫覡尼婆異色之類㘦勿接近宜更申警也


焚地庫隸籍 
 
竹泉閑話云柳眉庵希春及見地庫所蔵前朝史草有王辛之辨云云地庫者㝎都漢陽之後移蔵勝國之史草者也及壬辰之變倭未入城為亂民所焼與諸宫館一并為燼矣是時先焚掌隸院院是蔵奴婢籍者麗時奴隸軍合謀先焼其籍此又古今一套


議自下起 

余觀後世廷論必大官臆决其僚佐無得與焉言其智慮謀為大官未必勝而為勢位所壓居下者無能為也如危疑之際勲戚權寵任其壞亂馴至扵滅亾而後已也昔成廟之際頻接百工若其言得中必問其出扵郎僚與否如出扵郎僚則進其人而申訪或擢而進之扵是才傑奮興佐理之績至今垂耀無窮也夫國之理亂非一人之私故孺子可聼蒭蕘可詢鄭國謀䅈昭王用計唐檄至麗男建聞命苟補于國奚別扵貴賤愛憎乎聖朝遵前朝都評議之制設備邉司于西宫之前擇宰執主之軍國之事皆取决焉後漸怠廢只威勢者任䖏餘皆依違無所可否備員而已甚可悶也余謂必擇位卑而聞望者十數人為僚屬與之上下論議各成文字大官合以奏之稟断扵前席人主方有擇選之路孟子曰左右諸大夫國人皆曰可古者盖如此而又若不自卑者說起必為尊貴之所壓不得伸其見矣唐憲宗時以崔羣讜直命奏事必取羣連署羣曰萬一阿附之人為之長則下位直言無従進矣遂不奉詔古人之慮事如此又髙宗時吐蕃遣其大臣仲琮入貢問其俗對曰地薄氣寒風俗樸魯然議事常自下而起因人所利而行之斯所以能支久也彼羌裔之風亦似有見可取也國者合萬姓以為一身耳目鼻口手足指莭各有其用一肌有痛心不能察則不得為完人也故聖王明四目而達四聦視九州而聴四海方為宏廓大人若廢閣衆智獨任一箇方寸則是謂衣九尺之衣束十圍之帶髙視濶步而氣血不能流通終不免僬僥腔子其死且亾可指期待也


種君子法 
 
種稲得稲種麥得麥未有種稲得麥者也國之種君子亦猶是也種小人而待君子之成有是理哉種之奈何培之飬之而已天下有道則徳従天下邪說隱㐲不見士皆奮扵為善是謂種之也子曰選扵衆舉臯陶不仁者逺矣此小徃大来之機而執其柄斡旋之者君也荀悅之言曰敎化之行引中人納扵君子之道敎化之廢引中人墜扵小人之域也後世之治莫非種小人悅䜛侫而勸賞之雖有直道便為其擯害故如稂莠之驕驕嘉穀為之蕪沒如何得成就經曰君使臣以禮禮者循循法度一聼扵聖王之訓違者去之合者獎之是使人不得已為君子之術也說或其才性未必真純居君子之位勉君子之行始卒不見綻露不害為君子也其變也不獨人所不知渠亦不自覺此乃一般種君子法


忠臣在難進 

國之忠臣必在難進之中難之者為其事之重且大恐不能堪也小人易進易之者非貪冐不忌則必佻輕妄作者也故曰以爵祿而至者貪利之人也利盡則逝以刑罰而用者畏威之人也威之所不及則觧矣夫人幼而學之壯而欲行之冠天屨地孰非欲進之徒然而自重而不進當進而讓人其力量強毅有如此者是以君子貴讓虞廷羣臣濟濟相讓文王之朝卿士相讓所以致治史遷記載世家起扵吳列傳起扵伯夷亦此意讓之反則貪貪之極則萬取千千取百而不奪不厭是豈難暁之理然而世主所取必在患失之中何也今人對饌僕隸在下其知耻謹避者常不得哺畢竟呼令染指即無廉隅希望者也世主之與人爵亦猶是也故弭耳揺尾乞狗之態吮癕䑛痔容悅之臣也此雖可鄙其源繋于上之所造苟使貞亮多顯而媚曲無利雖賞之不為耳


婦人拜 

跪者膝至地拜手者手至地稽首者首至地婦人肅拜首不下㝎非古禮男女相見必拜或男是尊屬男拜必俯㐲而女但下手其有是理耶或云唐武后為自尊之計朱子以為非是引古樂府伸腰再拜跪問客今安否為證然詩云勿剪勿拜拜是屈意先言再拜後言跪未跪而手至地首安得不俯但其拜也腰自端直而不屈也古者婦人之飾有副編次無甚髙結雖有副笄六珈不害扵俯首後世漸至扵髙髻盈尺雖欲俯得乎不俯者必自崇飾始也周宣帝令命婦朝見皆跪㐲如男子儀後便不行者婦人好飾故也今人謁廟則先跪後拜謁父兄則先拜後跪失之矣謁廟謁父兄及男子婦人何別我國嶺南之俗猶有為男子拜者新羅是辰韓之國䅈人剏開意者漢以前流風猶在也今京邑之女兩手不拱先下拄地跪而㣲俯而已至入廟則為男子拜又若昏禮俠拜則拱手至地惟懼髙髻之或墜身俯而首直亦甚可笑揆以箕子殷俗不當如此而但侈俗日滋髻不得不髙則其勢又不得不爾矣以此知俗之所由變


白衣踰嶺 
 
嶺南之俗崇儒重道故尊賢成俗前朝崔文昌薛弘儒安文成鄭文忠皆嶺南人入聖朝吉冶隱㳺扵牧圃之門至金司藝叔滋受業扵冶隱而金寒暄鄭一蠧皆學扵司藝之子金佔畢至李晦齋李退溪而斯文大闡皆嶺外世家聖廟従祀者七人也自圃隱死扵忠冶隱不仕而退寒蠧二公亦同時罹禍退溪懲扵己卯之禍難進易退無意扵仕宦或不得已而暫出職逓便催歸丁卯國恤山陵未及而俄逓宗伯扵是起程未甞數日淹也由是成俗至今時出身者以白衣踰嶺為深耻亦以罷官不即還為羞辱大賢一動一靜關係風化如此也近世朝論幾扵廢斥然猶持循不改讀書談道知忠孝之為可貴他日國家多事必有頼焉


易進難退 

退溪先生一心易退至便還當時頗有浮議之誚先生荅人書有曰夷狄禽獸之謗盖南時甫稱為己之學為己者佛氏也李相東臯稱山猫譏難馴也今易進難退京輦之俗也其獘也嗜利無耻拈䭔䑛指不知休息視嶺南之俗果誰為得失是以居近甸者數世無官便成下賤嶺外則不然士之子恒為士以出入扵先賢門下者為顯祖子孫世守遺緖不替尊賢之義義者宜也尊賢為大禮之所以生也盖自新羅之世有三骨之名骨者骨子也有上骨中骨下骨至今有骨班之稱而變骨為品有上品中品下品之別而不繋扵華貫云


陞黜 

書曰成湯陟丕上帝之耿命乃用三有宅克即宅曰三有俊克即俊嚴惟丕式克用三宅三俊其在商邑用恊于厥邑此湯之所以治商而周之所遵述也而克即一句為其要其不得乎此者為充位曠官而亦惟曰帝欽罰之苟不克知宅心的見俊心豈敬事上帝立民伯長之義哉古者先爵而後祿祿非無所能而先受者也有罪必黜則無㓛而陞者必無此理今之世盖雍容巧宦拱手步上莅髙位食厚祿無所妨礙國如何平治殷周聖制庶僚尚然况大官乎宋祖時竇儼疏云乞令宰相扵南宫三品兩省給舍以上各陳所知若陛下素知其賢自可登庸若其未也且令以本官權知政事期歲之間察其職業果能堪稱其官除平章事若有不稱則罷其政事責其舉者帝善之此本周家立政之意也余謂人之堪稱與否非建明諫争進退賢不肖數者則何従而別之今之賛成叅賛皆佐貮三公之職採諸大夫之議先除叅賛有輔導匡救之實期歲而陞賛成有輔導匡捄之實然後方許三公叅賛而無績不敢陞賛成賛成而無績不敢陞三公其無績而逓者後不敢更踐其位其輔導匡捄之迹各有文字㩀以為實又如六曹京兆長官亦先試佐貮如例佐貮而無績者不敢陞長席臺諫而循嘿持位或黨惡乖争者不獨逓職永削其官䘖不敢復踐宿趼又如經筵官專不顧名惟取閥閱所以才識不售而聖學不進也講罷三公及佐貮官其邉報之外取以評訂誨責其箚論不使聮名各陳己見有補扵君徳世務者採以別錄以為陞黜之階百僚雖欲不自奮得乎


拜 
 
古者致敬則必拜不獨相見也相見而拜禮之始也相別而拜敬之餘也無端来去敬將何寓禮之壞必自不拜始君子慎焉人扵父母㝎省告面必拜祭則始叅終辭報魂報魄及獻侑皆拜賔主酬酢奉獻受賜皆拜拜之不可忽如此今朝儀惟除官外無拜凡入侍者出入只有曲拜不北面而橫拜故謂之曲拜叉手至地微俯而已諸臣相遇揖而不拜未知此禮何㩀也按郊特牲大夫有獻不親拜君有賜不面拜為君之荅己也禮無不荅故君之扵臣亦荅拜臣不可不拜而又不可面拜故然也又按玉藻君若賜之爵則越席再拜稽首受登席祭之飮卒爵而俟君卒爵然後授虚爵此恐與有賜不面拜者異矣玉藻又云大夫不親拜為君之荅己也或者此亦謂越席而曲拜至再耶愚謂雖曰不面拜入則先拜扵門外出亦拜扵門外而退其曲拜亦必先拜手跪膝頭至地方可又聞三公之扵庶官方伯之扵守宰皆無荅拜若以官事見扵公座則可矣私室相見恐不如此君尚荅臣拜况上官乎可異也


預飬兵 
 
壬辰亂前栗谷謂當飬十萬兵人稱先見我俗閑逰者無筭苟有通變則添兵不難但飬之不易既不能以兵寓農則湏有食以飬之也國人非一日二升米則飢十萬人則一日食二萬斗國例以十五斗為石則當費一千三百三十餘石若一月持久則費四萬石矣騎兵間之則蒭豆不在此數又若軍行而牛馬一匹運二十斗為凖則當有一千匹方可運一日之食也千匹則驅者亦有千人其所飬不在此數若行十日之程其饋餉人馬米穀蒭豆又不可勝計而器械雜用又不在此數其可堪之耶如欲守城國人素無蓄聚而人皆有父母妻子老幼皆入將不日而餓果何以濟之用此光景只合願千萬歲無亂亂則必敗苟能平時愛飬軍民雖非十萬或可以禦侮目見浚剝膏澤棄丘壑㪚四方可為悽愴傷心雖辦得十萬恐亦無用


賜茟墨 
 
法泉丁先生疏云昔成宗大王有敎曰人臣敢諫導正者是謂直臣進媚稱善者謂之䛕臣因賜承旨史官六曹三司茟各四十枚墨各二十笏曰以此書吾得失此必有考而云爾也可以表出夫人主之求言誠篤至扵如此受其賜者必不敢謾用札翰應酬之末亦不棄置箱篋塵蠧之間而四十茟二十墨足辦終身之用朝朝暮暮目視手拈心焉惕覺口雖欲嘿心不能自安將進䛕辭羞赧內作如是不獨使位卑交淺者咸思奮發亦將使空疎滅裂者推求利病有以輔助時政而舉一世有皷舞興動之實效矣雖或有狂僣乖謬之至人主又何忍遽加誅責當時佐理之勲至于今照耀耳目此一事為之兆令人感涕


邉堡交差 
 
漢安時西羌充斥朝議欲棄凉州虞詡曰凉州士民所以椎鋒執銳父死子戰無反顧之心為臣屬扵漢故也今割而棄之民庶安圡重遷必引領而怨如因天下之飢獘驅氐羌為前鋒席卷以東函谷以西非復漢有因說張禹網羅其豪傑引其牧守子弟扵朝扵是辟西州豪傑為椽屬拜牧守長吏子弟為郎以安慰之既而羌寇河內民多奔渡河緣邉二千石令長多內郡人無守戰意争言徙郡縣以避寇詔従之百姓戀圡遂刈禾稼徹室屋夷營壁破積聚時連旱蝗飢荒而驅逐刼掠流離分㪚随道死亾或棄捐老弱或為人僕妾䘮其太半也此一段可為龜鑑我邦之北境即漢之凉州本肅慎之地今變為衣冠之鄕民情安固然以其隣扵敵故多以武臣為牧守其鎭堡僉使萬戶之屬必従京營充任國風武弁慴㐲文官故以賄為能而貪虐殘忍已甚而內地之人不習邉務有事則惟思逃竄偸生甚可憂也今若一任邉人則或慮有㩀險叛亂之患亦不可不念近例有文武交差之規宜倣此為中外交差之法使圡人叅錯扵其間其智慮武勇必有補益盖其墳墓家屬在是顧戀鄕土周防外侮豈不有勝扵旅泊逺人之姑息者耶然京營騎士所望在是或將失其心願亦宜別立較藝之法令騎士月試為籍滿歲而比勘以次遷陞至扵偏裨將佐又為考籍拔其尤出為邉堡可以彌縫而又可使才能者自奮矣中外交差之後又湏有揀選之例陞為牧守然後方為戎政之良法比貨賄密徑之窺占果誰為得失


色欲 
 
周行己持身嚴苦幼議母黨之女早年登科女後䨇瞽遂娶焉伊川曰頤未三十時做不得惜其進銳退速也後因酒席有所屬意密告人曰勿令尹彦明知又曰知有何妨此不害義理伊川聞之曰此禽獸不若也此何以云然人之所以異禽獸者以其有倫也物欲勝則違禽獸不逺矣不獨違之不逺或反有不及者淫欲是也凡物之家畜者外雌䧺牝牡䨇飛并行不相混亂各有㝎配是為有別人多不然家有妻妾而必欲奸亂扵他室倚市冶容誨淫無耻此已不及也牛羊之屬必有懷孕之候旣胎則便㝎人又不及也禽獸之匹不擇姸媸人則或厭醜而好姣棄老而趨少其男悅女女惑男窺墻刼逐竟日窮年狂嬲劇恧不知休息穢惡不可道也此何天理余見畜物中惟鷄多淫其罪在䧺而不在雌惟人男女相循或不擇晝夜則不及矣是故䘮心之徳亾身之福毁名之髙殺身之強變顔之羙致躬之疾促命之長鈍心之靈闇耳目之聦明廢平生之學業破祖先之産業患害不可勝筭也情欲如火女色如薪火固將熾值色必燃酒為之助烈其可撲滅乎其故何也禽獸偏性智慮未周惟人最靈五性旁通君子以理御氣動靜合道不然者理閉而氣用事靈覺之心反為所使比如伶俐人行惡尤烈到此誰謂之禽獸不若可也


城池藉寇 
 
壬辰敎中外書云予察理不明澤不下究羣怨喁喁予惛不知惟念邉圉之虞築城鑿池鍊兵繕械期衛生靈免扵賊鋒民怨因此益積人心因此益離敵兵迫境望風先潰保民之具終為藉寇之資興言及此無地自容予不汝咎汝寕忍予此字字腔血也所以當時倡動義旅也敎書中民怨一段令人深省城非不髙池非不深兵甲非不堅利米粟非不多委而去之者民心不附也故曰去兵去粟而民無信不立苟忽扵此有粟誰食有兵誰舉有城池誰守昔者孟子對魯穆公曰凶年饑歲君之民老弱轉乎溝壑而壯者㪚而之四方者幾千人矣而君之倉廩實府庫充有司莫以告是上慢而殘下也曾子曰出乎爾者反乎爾者也夫民今而後得反之也莫以告三字即其樞要人主生長安逸草莽間疾苦非至明有不能詳者任民飢凍而死豈非有司之罪耶謾蔵誨盜冶容誨淫負乗之招盜諸臣安所逃責晉築蒲屈士蔿置薪椘偫城濮晉師舘穀士既離心備預何補敎書之旨即歴驗而有得乎


和戰 
 
隣敵之道只有二可和則和可絶則絶無那中間温呑煖䖏絶之之道有二絶則必怒怒則必侵自度我力可以禦則禦或勢不敵而不可禦則雖殘敗滅亾而無悔猶是義之所在無可如何䖏弱待強更無他術也既知其不能禦又惡夫殘敗滅亾內實憂怯而外示侮慢必待其䖍劉創殺然後乞和乞降多見其無謀矣昔鄒穆公與魯戰敗猶不知悔乃欲多殺民而求勝不自量如此孟子謂小固不可以敵大寡固不可以敵衆弱固不可以敵強其曲直有不暇論矣虚矯矜伐奮螳臂以拒轍幸而不殄喘息俄㝎旋騰口舌飾怒壯威談兵說闘是何異被毆扵都市賈勇扵闇室㢤故和戰之事必自先量髙順謂呂布曰將軍舉動不肯詳思忽有失得動輒言誤誤豈可數乎布不能用而至扵敗


恕妬 
 
君子一言可以終身行之者莫如恕恕者妬之反故止妬又莫如恕随事察己有則旋改而已仁人見善必信苟有惡形曰彼或貌然苟有惡徵曰彼未必本意苟有惡意曰是偶然至不可奈何曰彼或有不得已者使我當之或未必不爾是見人之惡增我之仁如蜂然花雖苦辛取之作甘也妬者不然見人善必疑之謂貌然而非真謂偶然而非堅謂勢然而非常必尋求曲䖏以汚之是見人善增我惡如蛇然花雖甘香食之作毒故指謙為卑下指忍為怯懦指修行為外飾指廉潔為釣名指簡黙為愚鈍指明辨為浮誕指正直為驕抗指慈良為柔媚指莊敬為矯厲指好施為妄費指莭用為吝嗇是皆斡善為惡之目每遇彼一䓁人必思斡惡為善至不得已後恕而容之輕者勿舉重者輕之用此存心習習既久豈非求仁之方顔淵曰夫子見一善而㤀其百非此之謂也


迷慾 
 
今諺指愚曰迷慾愚者未必皆椎劣頑鈍或有百伶百俐聦察疾捷過越乎人者然不能以理義存心易以迷惑扵外物之交蔽也至扵迷扵一時利欲背馳倫常不覺陥身扵不義考其歸則誠愚也若言愚之苗脉則不外扵此二字其始必君子戒人之辭乎


古書帖 
 
晉宋間古書帖皆墨不過數行人謂當時有禁非也私室徃復國家何以與知意者自漢末羣䧺割㩀至五胡一南一北民志反側外交內應變詐不測其間無辜者徃徃以簡札橫罹既或發露抉摘字句文飾罪過無所不至故時俗為戒仍成同風理所必有觀後世鴻罹者亦或有之治平之際尚或如是况萬邦流通之世耶此亦可為殷鑑矣


北䮝南鴹 

古今喩治子産以製錦孟子以琢玉猶欠該說其莭拍今得北䮝南鴹其旋舞翔鳴初非有用必欲懸重賞擇其善飬者而付之則親戚勲舊願言而不聼羙儀容善談說願言而不聼狎䙝囑託願言而不聽必湏常所倚重誠信者而任之不計耗費惟恐其或至差失愛之甚也人主莫不重南面之樂樂生扵勢尊勢尊生扵民豐衣羙食髙宫室大苑囿喜有賞怒有罰靖邉安內悉悉頼民而得不比玩戯禽獸之微物及其牧守之選善飬為度外惟親戚勲舊儀容談說狎䙝囑托者而畀之此不知輕重之甚也故論治尚賢為要歸賢之實不過尊主裨民民不裨則主不尊飬不厚則民不裨裨之之方又非耗費穀粟只在乎導之耕稼勤勸而少歛也又物之失飬害止扵物民之失飬亾國䘮身必然之理也然而彼勤而此忽彼必待其人而此任其愚暗苛奪不知顧恤是墨氏所謂明扵知小不明扵知大乎


民得什九 
 
人無貴賤無穀則不生穀出扵賤而貴者資焉其事如乞丐然也勞力者持穀易彼勞心如賃傭然也賤之無貴猶或自活貴之無賤非復生意疑若其柄在下然勞心者治下治不可以無位有位則身尊身尊則威重卑所㐲焉故取之過其當而卑不敢抗故彼有贏餘此反餓死比猶械器粟米之相貿相易而陶冶力強刼勒盡沒強亦不可况無其有而奪之耶非盜賊而何是以聖人断以什一之稅者知耕稼之勞什居其九故留九以優民但什取其一亦足以償治㓛初非計國之用而歛也故凶年饑歲必損扵上而不取盈也然後又慮夫斗斛之有盈朒而殘民受害故為五量之式俾無得違越其銘曰時文思索允臻其極嘉量既成以觀四國永啓厥後玆器維則古之文徳之君深思窮索無不至極有如此者用此為䂓扵四方永式扵百世寕有貨財上流之患臨民常湏存得此心天下有頼焉然而貪君汚吏猶賦有增益量有加損則聖人亦無奈大小桀何也桀者盜也


周公之才 
 
孔子曰雖有周公之才之羙使驕且吝其餘不足觀也驕則傲慢凌駕吝則不肯獎拔通顯天下之君子其有屈首冐進者耶乃周公則不然布之士執贄所師見者十二人窮巷白屋所先見者四十九人時進善者百人敎士者千人官朝者萬人吐哺握髮之勞至扵如此不然雖有才羙何足觀哉此又與䅈誓互發雖無他技休休有容心好彦聖若己有之羣賢彙進豈非國家之利哉休休與驕吝反無技與有才反此義吾扵新序得之


經筵坐講 
 
呂獻可袖中彈文十事未必皆中有曰侍講常員執經在前乃進說非傳道也安石請坐而講說將屈萬乗之重自取師氏之尊不識上下之儀君臣之分要君取名而已此說甚害義自䅈以後主威不患不尊臣勢不患不屈怵惕畏罪只視其巍巍然殊非都兪吁咈氣象所以言不能盡情而無啓心沃心之實講究先王之道冀人主之心得則進說傳道恐未有別是以君子諄諄懇懇誨導君上但欲降屈崇髙誘掖臣僚使之有懷必達猶懼其憚壓而自沮况以此䓁說話日陳扵前不乃為上驕主心下抑羣情不免惉懘之患耶伊川程子甞有此言時給事中顧臨以殿上講讀為不可伊川上疏曰祖宗以来並是殿上坐講自仁宗始就邇英而講官立侍盖従一時之便今臨之意不過以尊君為悅而不知尊君之道若以其言為是則誤主上知見不得不辨也宜以此論為正苟非獻可而出扵顧臨也則人必謂容悅而䜛諂矣又伊川入侍容貌極莊文潞公侍立終日不懈或問先生曰潞公四朝大臣事幼主不得不恭吾以布衣職輔導亦不敢不自重也凡斆學之方貴賤何別若無敬憚言亦不入君子既在其職寕致昧俗之譏必思有益之責此伊川所以䖏之不疑也夫筵講臣莭自是兩項事不宜相攙故漢章之扵張酺先行師弟之禮後行君臣之儀若但以尊卑之義則袒而割牲執醬而饋執爵而酳為無㩀爾此關世道不得不辨


明道威嚴 
 
明道渾是一團和氣及其臨政却是威嚴不然亦觧㪚而事不成其為澤州晉城令度鄕村逺近為伍保使之力役相助患難相䘏而奸偽無所容五保者本扵司徒五家為比使之相保五比為閭使之相受此豈舍刑禁而能辦者耶至扵奸偽無所容非嚴法不能也及其役民不勞而事集曰吾之董役乃治軍法也其整肅行伍可知近世觀雪齋許先生為邑宰時有山陵運石之役諸邑皆已領民先發而先生獨申其約束進退隸習無敢越厥然後樹旗撞皷一如軍行莫不如令顧視先發者皆後矣此用明道之意耳世之不達者皆言仁恩足以理國其可乎


經席權兼 
 
孟子曰有挾貴挾賢而問皆所不荅有挾則志驕志驕則不心虚寕有受益之理尋常師友之際尚然况訓導至尊乎後世經筵諸臣俯㐲屏氣畏忌壓尊䛕辭迭進誨責不售人主初無待問之意諸臣只有獲罪之懼何益哉又况職名華顯者一居其任宦途無滯故為貴勢所争䟽逺者未或敢干世閥之子童幼蔑學一占倖科奮拳翹足必得乃已鉤深索逺已不可論而或迷于句讀音吐之間㓛程見識多出人主之下如何能敬憚而補益乎子曰商也好與勝己者䖏故日益賜也好與不如己者䖏故日損居崇髙之位強與不如己者處之而日與逰戲可乎科舉之害至此益著矣夫治亂繋扵人主聖學繋扵經筵此路榛莾世治所以彌降也名不正則言不順言不順則事不成名之曰詞科與經學何干此正朱子所謂桑樹著刀穀樹汁出也為今之計使宰相勿拘䕃仕登科薦經學文詞之人權兼其任不許官䘖察其能否然後方得就真一如漢唐之制不能者汰之則猶庶幾也今之班崇者莫不兼經筵之任而未聞入叅經席必湏輪番入侍不特相與講辨察諸臣之能否汰去愚劣多引士林自重之士則人風必將丕變矣


規有摩 
 
韓非子引古聖人之言曰規有摩兮水有波我欲更之無奈何所謂聖人不知何指而其言盖咨歎以發也夫為圓莫若規圓者徑一圍三亦是㮣言其實徑七圍為二十二而又未㝎其的數也摩者奇贏餘分也為平莫若水器動則波氣蹙則波亦無以詳也天地之道恒無端合無痕之理推之人事亦皆同然聖人垂敎萬世同揆矣君仁臣敬父慈子孝疑若有一㝎當行之路舜罪四凶箕子為奴尭廢丹朱禹易鯀轍彼豈有歉扵仁敬慈孝而然哉事有變遷數有參差故或形均而情別時同而勢異其輕重小大之間雖欲一㘦裁㫁有未可得者如規圓之有奇水平之波動故曰可與共學未可與適道可與適道未可與權權非初學可與也是以或徒信經常勇意断行而不覺刻舟之失劒徃徃堕坑落塹不免獲罪扵名敎是甚可懼偶閱此有感以書之


永康事功 
 
朱子力擯永康事功謂不爾此道無由明余見陳仝甫龍川集頓闕儒門㓛力無非汩亂文字盖以事㓛為骨子未知所以為事功者也若但如此雖有功俄必亂矣故朱子云爾又若但讀書談道昧扵治平之術而後可則大學何以云爾子曰誦詩三百不達使扵四方不能專對雖多亦奚以為詩三百篇莫非民間風謠疾苦之作故聖人之敎人曰汝為周南召南乎曰汝學詩乎曰小子何莫學夫詩又詩書執禮皆雅言豈不為有補扵天下國家耶今世儒大抵欺人而自欺端拱低眉對問只荅曰不知以不知命曰謙徳其與虚矯矜伐差䓁不同其為全無識知則均矣以之取譽以之媒榮此俗學之陋也朱子必鄙之矣夫貧士之居家仰事俯育皆學問中事其事也鞠身而拜緩聲而應莭莭恭謹其育也敎之唯諾導之趨蹌無不柔嘉而手不知耕稼口不言貲産父母妻子凍餒臧獲㪚離豈不為無用之歸耶其在國何以異是哉


㝎命 
 
天之㝎命當扵不攙人意䖏看夫樹木楩柟榛棘各有大小之性長扵空山各充所禀之限不可移易是之謂命或風拔雨漂牛羊之觸斧斤之傷是謂所值之吉凶也禀與值又有輕重分數或禀重而值輕或禀輕而值重輕為重所勝是合二物而㫁其命也至扵人心思有通塞䖏事有臧否有詭福為禍者帝辛之雀生大鳥是也有得禍為福者太戊之桑穀大拱是也是合身與心而㫁其命也或守正而被厄奸猾而得志是合人與世而㫁其命也命其可一㝎論乎惟樹木始終安其天賦禍福無有自己求者是乃人之所當勉也


有求讀書 
 
有求而讀書者雖讀無得故舉子業者至唇腐齒爛讀止則茫然如瞽師言白黑而無以知白黑其言之也不過入耳出口如飽食而嘔不惟肌膚無益而志亦戾矣學之道嚴師為難師嚴然後道尊道尊然後知敬學故大學之禮雖詔扵天子無北面嚴師之謂也其受業也未見則如祥鳳之偶至山阿惟恐步遲而不及瞻也既見則如慈母之久失而獲遇也講業則如子病而詰良醫也得之心則如道暍而啜淸漿也其行也如磨寶刃而試割也是謂眼頭過口頭轉心頭運手頭措無不沕然其幸可知昔南榮跦遇老聃鴈行避影夔立蛇進見敎一言若十飢日而得太牢此之謂也


刑 
 
五刑之外有鞭扑官敎之刑又未知笞杖榎椘施之何䖏若曰皆施扵背上則如庠序收咸두001之政豈至扵此乎史㳺急就章云闘變殺傷盜賊繋囚榜笞臀㳺是東京人漢時有笞臀之刑矣鴻書載虜庭事實一條自宰執公卿以下有罪犯者去衣卧地以杖箠數足則止名曰御断金史自平章以下俱然今之廷杖其殆是乎苐古刑不上大夫則士以下亦所不免耳又萬暦張居正之秉政也吳中行趙用賢䓁受廷杖剜去肉盈尺數十臠竟空一股則自臀以下無不被棍矣我國官刑輕者笞脛稍重者杖臀脛則立臀則㐲又重者従前扑其胻骨至廷鞫則使仰卧盤脚従上扑胻此逆臣金自㸃所剏云古今所未聞而至扵治盜又有亂杖之名扎縛兩足拇指拄木扵兩脛間懸足使仰撃其足端或至十指頓拔又有周紐壓膝火烙之名不載刑典要是猪愁突吼之類至大辟則先去支軆錢易有言身具白骨而口眼之具猶動四軆分烙而呻痛之聲未讀息至此令人掩目其可忍耶要皆非聖世象刑也有獄卒云其頑忍不承者是真劇賊大逆即刺骨之談也古者爽鳩為刑官之名爽鳩者鷹也故以鷙猛為訓誤也鷹眼逺察故謂其明也扵噬賁豐旅之象可證一字錯觧流毒生靈如此然則急刑莫如我國古今未聞有一人論及此可惜
[난-001]咸 : 恐成


奸人罄財 
 
聚歛之臣或聚扵家或聚扵國聚家之害猶小聚國之害更大聚家止扵一身至扵聚國必媚惑君心禍遍扵域內也或有刼奪或有緣法刼奪之害猶淺緣法之禍更深刼奪者止扵一時緣法者虐流無窮也有似利而實害者有始利而終害者歛之無迹隂滋暗增如羚羊掛角甘鼠吃飢人自不覺此最鉅盜大奸千百世受其痛毒難以捄藥也歛非他物不過財也民命在財歛而奪之絶其喉嚨浚其髓膏如何得生國命在民民欲飽而飢之欲温而凍之欲生而溝壑之如何不亾欲堂之固先築最下之基欲草之長先灌土裡之根基疏則堂壞根枯則葉瘁樹國而剝民未有不顛者也憑琦之言曰天下將敗必先生奸人以罄天下之財財猶隨也髓竭人亾財空國弊古之言利猶出士流若出市井匹夫而熒惑君心策彌下禍彌速尺疏上百空空一紙下一路哭矣悲夫季康子患盜問扵孔子子曰苟子之不欲雖賞之不竊非其財而刼取曰盜歛民扵惟正之外者莫非盜竊民惟赤子父盜子財使之流㪚而死是可忍耶


喚福 
 
按語類朱子依婺源舊俗歲暮二十六日烹豕一祭家先就中堂二皷行禮是日甚忌器皿之有毁先生又云是家間従来如此這又不是新安舊俗祭享又不同只都安排了大男小女都不敢近夜亦不舉燭一人自去焼香禱祝了祭饌不撤閉戶以待来早不止一日従二十六日連日只祭去如俗所謂喚福此恐非禮之祭雖不盡従其例都無義意先生之意似謂祖先已行之者不忍遽廢也然既曰如知其非禮何待三年則祝告而廢之無所不可用此訓人將不勝諂黷矣可疑


下두001亾魂 
 
春官司巫凡䘮事掌巫降之禮註降下也巫下神之禮今世或死既歛就巫下두002其遺禮此恐非聖人之意余見村巫歌舞招魂作亾魂語誣誘愚俗以賭財國宜有法以禁絶之豈合反著在經訓耶又見國俗好事鬼有曰萬明者即新羅金庾信之母也必為中凸大面鏡有曰王神者似指首露王王最著靈異故也事之者必為裰翼衣裰翼者今武士衣裳相連之服腰有襞積似玄端兩掖縫合似深衣濶袖無袪似襴衫鏡與衣必當時之制而流傳至今也若此類其神豈有數千歲不昧尚著靈恠之理其禱祀或應者莫非戲魔之套弄愚氓被瞞也明智者自知之耳
[난-001] : 禓
[난-002] : 禓


巴攬 
 
胡安㝎云人主有過舉人臣欲回之必思有大扵此者巴攬之庶幾可回劉元城謂巴攬兩字極有意思可記取也王氏有三不足之說天變不足懼祖宗不足法人言不足䘏人主之勢天下無能敵者若如此說何事不可為也此不獨為趙氏禍乃為萬世禍也巴盖蟒蛇之名字象周圍蛇之獲物必先以尾周圍使無能逃避故把字亦従巴以十指圍住也人心雖驕溢自滿必有不敢違距䖏諭之者宜舉此以鎭壓之其說始入不然彼崇髙自聖■其肯降屈而聼信耶


息戰 
 
孟子曰善戰者服上刑善如岸善崩馬善驚之善若臨陣克捷何可罪之上刑死罪也不獨不獎用誅殺以禁禦之此說為戰國之騶虞旛也䅈政輸海隅之粟以餉塞戍率三十鍾致一石則二百倍而居一也蒙恬伐匈奴發兵三十萬人仍築長城輸六千萬石而人食一石又若弥時越月不特萬萬矣奪萬萬人之食僅支時月之軍興他可例推也䅈安得不亾隋廣發丁男百餘萬築長城比䅈三倍有餘矣行者死扵鋒刃居者死扵飢饉隋安得不亾人但知蒙恬之城其實隋之力為多矣昔吳夫差數戰而數勝數戰則民疲數勝則主驕乃所以沼吳也勝亦不可况殺人盈野乎古者人食簡要故齎糧亦易詩曰乃褁餱糧于槖于囊餱者乾飯屑齎之橐囊猶可以免飢後世運米帶鐎烹熟充飽日不再吃則不堪戰又况我國人必一食一升米升比古器三倍有奇一人持兵二人運米二人之力不過運十日糧何敢扵曠日乎聞北俗充軍則願出兵則樂各帶餱糧國不與知一槖之輕千里不飢馬不蒭豆而馳驟争先其勢不可敵也自元以後至今日惟明國有戍邉之役餘皆無飛輓之勞者即南北一家也元人寬賦弛役承以明之苛細攻戰不息天下苦之其亾人不復思漢又未知百千萬年將如何出塲


程門尹侯 
 
程門如尹和靖直是鈍底故心不走作只就一箇敬字上做工夫所以做得成然朱子云見得不甚透如俗語抱得一箇不哭底孩兒以其不露病痛謹守有餘傳道則未也其朝廷文字多是呂稽中軰代作故曰便作死馬醫雖說馬死之有由而不復知求得馬不死也甞迎拜觀音佛曰彼亦賢者也又看光明經客至令坐候看了相見謂老母遺命若因遺命則乗間不廢足矣何至留客看了是必心悅而然也故朱子亦謂闕却諭父母扵道一莭也當時同門侯師聖人有欲舘扵其門者侯子造焉則壁垂佛像其家人常齋素欲侯子従之侯子遂行蔬食士之常分食彼之食則非矣若侯子者雖有母命必無每朝禮佛之失矣


程門諸子 
 
二程先生以倡學為己任當時聞道者宜若甚多惟朱光庭呂大臨兄弟謝良佐㳺酢楊時尹彦明張繹馬伸侯仲良李籲劉絢諸人而已張戩是表従叔呂大臨是戩之壻侯是表兄之子李劉呂皆先亾呂希哲范淳夫年相近不過逰従之好而專是禪味范則依違洛蜀間其他不致奠之郭忠孝請斬之邢恕禽獸不若之周行己之類何足數焉後㳺謝淫扵老佛尹有禮佛之失楊有失脚之誚其始終完名呂正字馬殿院侯師聖李端伯劉質夫數人也世道方艱洛蜀有目蘇軾盛名為之仇敵諸子雖有一㸃區區意思其能指守得㝎耶如孔子之門公伯寮公孫龍得與于七十二弟子之列飜雲覆雨何代不然人謂明道不死末後事不至如此伊川盖有氣像未化䖏雖有信及如司馬光呂公著韓維范純仁之賢不能救得一半摧敗遷謫至扵令監司覺察所著書而毁之後有朱夫子出信之如鬼神尊之如日月掇拾遺文扵断爛之餘表章而示人扵是其啓두001徃開来之功炳若丹靑不然或將埋沒扵譏謗蹙罵之下混腐草木之林矣従此推之古今有道之士修身立言不詭于周孔之道而不聞後世者何限噫
[난-001]啓 : 類選作繼


呂大防李邦直 
 
伊川涪陵之行呂大防即與叔之兄而與扵孔文仲之疏李邦直素有分而才見便請上轎先生欲略見叔母不許族兄子公孫有隂圖之說邢恕是尊慕受業者而有斬作千段之語其光景可想彼數子亦豈本心哉求利畏禍逐勢嬗變可哀不足怒也後伊川不受大防邦直之饋亦未知如何耳


權知權管 
 
古者論進士之賢者論㝎然後官之任官然後爵之位㝎然後祿之爵則祿矣但未知未爵之前官是何物按大學畜馬乗註謂初試為大夫者與伐氷之家有別又士昏禮疏試為大夫及幼為大夫者依士禮凡官人不可不試而遽授也故漢法滿秩如真謂初試之官秩滿然後方就其真也陸贄疏論此甚詳意者唐制始皆如此至趙宋有曰試曰權者亦指此也我國文臣有權知正字假注書之名武弁有權管武兼之名莫非此意而不及扵右秩故都無實效矣此本聖代之設法為揀賢汰冗之良規每為權臣廢閣故或徒有虚名或并其名而沒之世之不治職此之由也余謂自正卿以下先試後真試時祿减其半又不得用為官䘖有著效者大臣執奏就真始用為官䘖以十五月為秩秩滿而無能者汰之不得復入其曹其就真汰冗各有文字為㩀使閥閱之說不得干扵其間罷四館之名咸稱承文院其文科者皆付權知正字以墨義四時考試歲終揀其優而就真扵是方陞為假注書又考其能不能能者就真不能者汰之又取其能者升為檢閱其始假就真如例其武科者皆付武兼宣傳官月試武經武技亦揀其優而就真雖貴勢人無得直拜其真也權管非官名所管何物其初必為權管萬戶事如權知正字也今邉堡各㝎權管萬戶僉使之職是又不便其出補邉堡皆稱權管萬戶考其能不能能者秩滿而就真為萬戶增其祿漸陞為僉使又陞為邉郡守宰劃其半必以土人之著能者補之如是則其才智豪傑必無倫滯之理扵是出授閫鉞入為京營大將何所不可其京營戰士亦月試如例拔其豪傑為權管哨官以至扵把揔千揔中軍皆始帶權名而待其就真如此則實為收回敗局肇闢治路之機關矣四方人士必將修之在己以待施措密徑私賄亦將稍息而踈逺者皆負恃而興起由是才俊登用邉備鞏固豈非有益然此不過就科目世習中說科目者不外技藝之末與徳行殊塗後世才之勝徳久矣畢竟與聖人之敎背馳嗚呼言之何補


伊川先生始末 
 
伊川先生赴召至京劉摯論其辭卑居尊未受命而先論事先有西監之命而赴召又除秘書校書郎以未得入見未敢祗命引故事陳搏种放為證然彼兩人未及有除命則恐未必引也當時馬呂諸公極其推重則何不請以賔師之義而先加職名此非先生之意也太后既許以崇政說書此亦非先生之意而至此䖏之尤難故辭不獲而始受西監之命盖以初命為重實避辭卑居尊之嫌而先論經筵三事者可論而論不以有職無職為拘也此豈劉摯所可測知也是以不言祿不求邑封可以見矣先生以天下自任論議褒貶無所顧避扵是有蘇軾孔文仲之巧䜛醜詆既差管句西監則就職辭云臣本布衣因說書得朝官今以罪罷所授官不當得盖管句之名猶在也意者當時授官無棄歸之例故遲回四年至丁憂而始去也當馬公之薦先生曰將累人使韓富當國時吾猶可以有行也盖強起也是馬呂二公在朝只旁觀不言而范祖禹一疏亦出扵九年之後何也語錄云申公為相凡事有疑必諮于伊川故進退人才二蘇疑伊川有力也伊川不荅温公給事之問則進退之際恐不與知而至扵無所顧避則所以致毁自䅈漢以後天下混一君臣之分日益膠固有遯逸不見者矣賔師二字說不得世或有人主尊賢而居下者自䖏則必有妨礙伊川事雖不敢測度而後人若慕效妄行豈非大害此不可不知也方其始進羣哲彙征太后之恩眷亦隆先生恃此謂至治可復之運是以不䘏人言知無不為夫名者衆所忌恩者人必争忌則惡争則陥士生三代之後寕有特立而不摧者乎顧伊川之所䖏若此故如我國趙靜庵先生仰恃聖眷求治太急全局致敗此退溪所以惜之也自是人皆全身保家之習熟而徒成厭事求利者之藉口天下事益無可以著手矣伊川西監之命凡四而或受或否神宗元豐八年授汝州團練推官西京國子監敎授明年始受命哲宗元祐五年太中公服除除直秘閣判西京國子監辭元祐九年申秘閣西京之命不就涪州編管三年移峽州是年徽宗即位復通直郎權判西京國子監以首被大㤙受命崇寕二年追毁出身以来文字其所著書令監司覺察學徒復隸黨籍大觀元年丁亥卒年七十五此其始末也年譜謂大觀二年伊川生扵明道癸酉則至二年壽七十六必有一誤


尹彦明質魯 
 
尹彦明初見伊川半年方得大學西銘看聖賢敎人每就其人才識地位而言之想和靖質魯才力極短未可便說到髙明䖏大學之格致誠正西銘之理一分殊恐未易暁得驟以語之或有躐䓁凌忽之獘也朱子曰此意思也好也有病飬他氣質淘潠去許多不好底意思如學記所謂未卜褅不視學㳺其志也之意思固好然天下有多少書半年間若都不敎他看幾時讀得許多書所以尹彦明終是後来㓛夫少了故其做經筵說得都不痛快至扵世務尤非與論也和靖甞言說經而欲新奇何所不至自是名言其在輕薄好奇者雖甚著題亦將助成含糊懶廢厭精細而樂渾淪之陋習其為患反有大扵求新好奇者也且朱子有訓少疑則少進大疑則大進多著疑不妨故無疑䖏有疑看也疑者涉乎好新然始學之士探討谿徑務在深奧惟懼不合乎聖經之義豈可泛看而遂止耶今世㴞㴞是緩怠而考究最罕則尹子之說誤之也所謂也好而也有病矣


驟進工夫 
 
致知涵飬是兩下㓛夫在初學致知為先致知者讀書窮理為要豈可專靠扵涵飬朱子曰人言讀書當従容玩味此乃自怠之一說若徜徉終日謂之従容却無做工夫䖏故因歎驟進二字最下得好湏是如此如猛將用兵直是鏖戰一陣如酷吏之用法深刻都沒人情湏是一棒一條痕一摑一掌血此乃用力莭度不然如運大石今日掀動一番明日掀動一番又明日如此雖百千日無轉動之期必也従一分動時益用力推捱得二分三分至十分撑起期扵飜轉過方是有效余甞驗之讀一編經中有十段先讀一段理會有未透更讀理會過兼三至四猶不通方讀苐二段如前三段四段以至扵十段如前輪回復讀苐一段如前輪回十過二十過必有可通若初讀未暁趂逐便過雖百遍猶前也神疲氣勞則方是休飬靜坐不使雜念交侵此心專一則已得者固不得者亦不㤀不知何時何日或枕上或馬上或廁上觸物便覺矣顔淵之學扵孔子也仰彌髙鑚彌堅瞻在前忽在後未見得涵飬氣像至不違仁時莭專頼涵飬㓛程耳


監察劾論 
 
監察官即古之殿中御史髙麗之制亦非孱官恭愍元年監察司劾論賛成事全允臧受人金豈可擢置宰輔二相曹益淸受人贈馬請罪之諸君閒居食祿請停俸三年以蔡河中為僉議政丞監察不書告身其風彩如此我朝中古以前新拜相不恊人望則監察必榜其門即罷卿宰家不法無不規察國人畏之今法有臺官署經之例列書父四祖母四祖妻四祖有微賤㸃汚者不署四祖者父祖及曾祖外祖也與其人之才能何干徒長尚閥之風其無益如此舉一事百千可知


䖏人䖏己 

伊川先生云䖏人䖏己自是一事然苟使與我心同事亦可以同之或其不善何可以一般䖏之先生律己甚嚴故䖏人或涉過重其葬也客欲酒則曰勿陥人扵惡䅈觀有詞則曰上天尊嚴何得乃爾李邦直呂大防有饋則不受彼李呂不過畏禍俗套恐不足深咎猶如是䖏之未知如何乃折柳之諫温公亦不悅受西監之命門人尹和靖深疑之雖大賢所䖏學者宜講究而知其說矣當西監之命先生曰上初即位首被大㤙受一月之俸然後惟吾所欲爾權判國子非一再而况是命邦直軰為之何謂大㤙既以不仕為断有㤙則拜恩而退足矣何繋扵受俸與始之不言祿者若不相似然矣涪州之謫䜛嫉盈廷後雖赦還蜀黨依舊布列雖欲少湏㬰遲回得乎數年之間追所復官毁其文字令監司覺察事下河南府盡逐學徒復隸黨籍是時先生年幾七十朝廷棄之若遺新従竄逐而回却思宛轉扵豺牙虺毒之間何哉竊想當時光景必有所以然而然者矣後人不計時世輒欲比擬則將有不勝其悔者也


孟子語 
 
孟子謂曾子飬志必有酒肉將撤必請所與問有餘必曰有此恐未必然曾子不仕扵大夫之家則無位之士也無位則無祿躬耕而飬何得日日有酒肉五母鷄二母彘畜之五畝之間其能終歲供其肉食耶古者士無故不殺犬豕庶人無故不食珍曾子必不違禮而顧飬况一人之食猶患不飽又何可以分而與人乎曾子本貧窮捉衿而肘見納而踵决雖欲盡心扵歡飬恐無其道矣余每疑非帛不煖非肉不飽之語疑此従富貴者言貧士何従而恒得其飽煖乎其習扵貧者非肉非帛而未甞不飽煖也余故曰飢甘食渴甘飮非飢渴為害其不甘淡泊實肥甘為之害而甘之者乃得正味也孟子又謂棺七寸槨稱之自天子達扵庶人貴賤其有同例之理耶天子棺七重則益厚矣庶人不重之棺何䖏得如是之材若然中都之制又何為而㝎式耶聖人所謂歛手足形者有棺也旋葬者不待槨也聖人葬鯉如此古無灰隔則圡親扵棺也莫非分內人豈有非之者聖人每抑其侈而歸諸約孟子之言要竭其力而恔于心此必因一時風習之汚隆而為之莭也子曰吾欲言死之有知將恐孝子順孫妨生而送死吾欲言死之無知將恐不孝之子棄其親而不葬古人質勝不肖者盖多不能企而及之故孟子所以表微也後世文益盛而滅其質生不崇飬死必餙葬至扵虚地上以實地下豈非聖人所謂妨生而慮居也


射而觀徳 
 
古者選士必付大司馬司馬兵官也故舉扵三物試射扵澤宫雖曰觀徳徳之所觀豈必在射此因射以觀非外射無物也射者禦侮之具如升平無事之時何用兵器為哉然苟以無事而不勉此非臨亂猝辦之道必湏預習而無㤀方可以免矣故曰文武並用也不然人將玩愒而不復致意何以明之古者子生桑弧蓬矢以射天地四方武事之始也敎小兒十三舞酌其詩曰扵鑠王師遵飬時晦時純熈矣是用大介此扵小兒何干成童舞象學射御象亦指武舞也用兵刺伐之舞似非成童之所宜行矣康王之誥曰敬之哉張皇六師無壞我髙祖寡命其報曰熊羆之士不貳心之臣保乂王家其新服之際申命武事若是之周密也士之新進先試武事其揆一也盖文敎雖重使儒術之士得以安坐講習者武備為之助也有國者一日而闕此不可測之憂便蔵在其中聖人慮逺有如此者


孝弟為本 

凡言忠孝必先忠而後孝然忠未必皆孝而孝未有不忠也凡言孝悌必先孝而後悌然孝未必皆悌而悌未有不孝也弟者順也以悌事父則孝以悌事君則忠故曰敎莫大乎悌也自鄕黨朝廷達扵道路軍旅蒐獵無不由之觀人之家子弟順悌則知其善事父觀人之國幼少順悌則知其善事君此為政之本也古者人取老成在鄕則尊在廷則貴卑不敢踰尊賤不敢踰貴所以成俗後世科苐掄士少壯用事不獨子弟之凌狎父兄父兄亦且畏屈國風大變矣忠孝何論然忠孝羙名故為臣不肯尊主裨民而曰余忠為子不肯㝎省告面而曰余孝是名也非實也吾聞嶺之南古俗不泯後生不敢與先軰抗見尊長二人以上必各拜有問則俯首掩口而對暑不敢揮扇勞不敢盤坐其有實行可見國家有事必將有頼焉昔范文正謫守鄱陽為人傾向成俗尊長以父兄自䖏而不辭後進以子弟自任而不敢忽久而不變其亦知敎本歟


魯儒 

子曰鄕人之善者好之不善者惡之或淑人君子遭時不明懷抱徳義混世無名不有不善者非理以拂亂之則後人固無得以稱焉以今觀之其拂亂之者不害為推揚之歸矣孟子稱孟獻子之五友而㤀其三人三人亦無獻子之家者也其賢如此而不得與樂牧並見則固為可惜孔子沒而遺敎在魯當劉項虎噬龍呑之際師衆壓城而守莭不屈絃歌不廢苟非髙祖之大度包容幾陥屠戮矣其中大裙長紳不創扵嬴氏之焚坑従容禮法之塲而視死如歸者不知幾許人在都不可詳若值明良際遇安知其人非元凱之倫匹乎至天下甫㝎幸因叔孫通之譏侮誚讓而兩生千古留迹此揚䧺所謂大臣也余讀李白嘲魯儒詩云魯叟談五經白髮死章句問以經濟策茫如墜烟霧足著逺逰首戴方山巾緩步従直道未行先起塵䅈家丞相府不重褒衣人君非叔孫通與我本殊倫時事且未達歸耕汶水濵唐之時治理大變天下之人盡沒扵太宗愚人之圈套惟一種文詞之外都不理會什什伍伍忙走不息者㴞㴞是干進務入之類于斯時也獨魯儒褒衣緩步駐足扵萬馬之間尊聞行知不憚貧賤之㘦已而譏辱之来逼非大君子能如是乎烏呼無此一篇吾何従而識之幸之之甚而㤀其罪特揭以表章之非詩也欲使後人知魯有若人之倫又何必記其何姓何名為哉又因此思之伊尹太公之遇湯文魯儒之遇叔孫李白皆偶然爾外此而只堙沒巖穴果何限


母族為婚 

東方之俗雖母族傳世修睦兄弟叔姪若同宗然婚姻不通說者或疑其夷風此害敎之論也服父三年母亦三年恩至重也推父之恩百世婚姻不通推母而及扵其親屬之有服恐亦合理周之禮舅姨之子女皆有服是親之也視以親屬而許其相婚曾見三禮經中有是耶生而狎習逰戲羣居婬䙝難遏聖人慮逺防民有制断無是理若然春秋之際烝報亂行種種掩目而不曾有以禮嫁娶何也此恐是周衰而禮壞淫昏成風因以不改按語類問姑舅之子為婚朱子曰㩀律中不許自仁宗之女嫁李璋家乃姑舅之子也又如魯初間與宋世為婚後與齊世為婚其間皆有姑舅之子従古已然究其大意非謂允愜也此事趙宋以前已有之安知非宋齊之冐嫌先行而流風扵士民耶何以明之㩀禮男女非有行媒不相知名問名則曰請女為誰氏非有服之親屬可見娶之外祖姨母之門而有是哉婚禮即殷湯之所制見扵易泰及歸妹雖周亦遵昏用白馬殷制也賁之六四云白馬翰如匪寇婚媾不㤀本也殷正地綂色尚白歸蔵首坤而孔子之宋得坤乾以為證坤者母道也其制禮垂敎亦必有依附坤道以為之法故其禮尚質質者淳樸而文不足于斯時也質勝而野故野人曰父母何筭焉謂母與父䓁也用此推之殷之禮雖外姓同稟氣血親義施及其理宜然但視本宗有䓁殺之不侔爾余謂殷人尚質母族亦必及逺周人尚文旁殺截然內外姊妹為之有服則必不婚後来中表之說非聖人之意也何以徵信東方是箕子肇基之鄕白衣田疆及婚媾乗翰尚守殷制百代不泯至髙麗忠宣王尚元公主以白馬八十一匹為幣而其俗尚今猶在大婚流俗可以想見是以異姓講族或至四世五世親厚旁達婬風可息此天下之所未有也果是何従而流傳哉天子失官學在四夷此為坤乾也大矣中間雖經麗氏之婬醜不能盡革至聖朝受命舊俗之在人心如藕根之蔵在圡中遇時句萠榮華發外盛矣羙哉今人乃欲堙以滅之者㤀本之甚也


四世木主 
 
禮莫害于奢僣苟或逼上其終國必亾家必䘮矣家禮以後士民䘮祭奉先率多逾分廟及四世諸侯之禮而無官匹庶亦皆四世大夫以下束茅依神而家家木主支子不敢立廟所以尊宗而宗子親盡則遷主長房與嫡派䓁天子之祭不過八籩八豆諸侯不過六籩六豆而土庶之祭果品六脯醢蔬菜亦六若此類甚多况公侯之卿大夫凖天子之上士中士而小國之民㴞㴞效顰專沒䓁殺是曷故哉徒以法不下究人各以私意自主張憲網不加添絲累尺馴至于過越也夫位卑則財少財少則用乏用乏則事簡簡而不簡力必有不及強以贍之貽害于民生世治何論唐承六朝之後禮儀盪失文藝為能継之以五代淆亂其扵廟制未有聞焉至宋始舉文敎積習之餘盖多未遑故太中明道之世猶未及有廟至伊川始剏可以見矣朱子立㝎時宜義起為制作家禮其意若曰後世卿相或封列國與諸侯䓁宜祀及四世而推及扵大夫士同為公朝之臣髙祖有服不可不祀則在今宜亦同科若時制既明昭穆有限何可以如此宗法已壞嫡支無分故木主之制上書屬稱下書旁題支庶不敢抗此已見扵髙閌厚終禮因以従之亦救時一端也宗法既廢故又推及扵長房而為遷主之例此皆弥縫世敎之義非古今通行之道也我東不過一藩國地瘠民貧財用恒乏人風務奢虚髙飾外至夫廟祀耻不及人無官匹庶每與卿相比擬雖匱竭寒戶抵死企望或生不崇飬死必逾䓁此必不行之道也况國制既許立宗始祖不祧則並四世而五廟與國同其僣尤顯矣朱子又引干祫及髙祖之文然考之本文即有大事則如此大事寇戎之事謂免扵大難祫祭扵壇墠不得為常祀之證也今見窮閭委巷蝸室而土牀何以䖏四世木主諸房流離㪚居又何以遷奉祧主種種難聊不可盡數也今國制㝎為六品以上用大夫之禮許其三世之禮則七品以下歸之祭寢之科與天子之嫡士官師有別矣朱子亦自云如今祭四代已是僣既知其僣而猶且為之者當時宗法未立故也我朝既許立宗猶循一時權宜之制可乎愚謂居今之世古道既不可復則只合従時制猶為近之


婦人無外事  

女正位乎內男正位乎外男女正天地之大義也家人之道通乎邦政故曰婦人無外事也婦人而外事則家必亾况國事乎漢郊祀志有天地合祭王后預享之說此西漢末代強臣擅朝壞亂彝倫瀆神諂祭不經之事褚元量曰南郊祭天不以地配王后六服無祭天之服五輅無祭天之輅盖宗廟之事私也南郊公也宗廟可以夫婦共事又何與扵祭天耶女徳之盛自漢伊始未必非此為兆眹既見南郊叅居帝位何事不攝嗚呼此後世牝晨之所以難遏也



星湖先生僿說卷之十四
 
 人事門 

小官俸薄 

治天下不過曰黎民不飢不寒而已矣億兆非一人所可獨治也必湏分命守宰守宰財乏民可獨富乎如欲責守宰之廉謹又湏優其祿俸祿俸既優猶患苛奪况居尊而用乏乎周制班祿上士倍中士中士倍下士上士之扵下士已四倍况大夫之倍上士乎以至扵君比大夫不過四十倍其上薄下優如此以邦賦充此寕有不足之理只緣驕侈日增財貨上流縦欲窮奢以其餘班諸庶官祿俸所以不厚而民受其獘王介甫理財之論實由此起初作江東提刑回奏云今之小官俸薄不足以飬廉心當有以益之然當今財用匱乏而復為此論人必以為不可行然天下之財未甞不足特不知生財之道無善理財之人故也神宗甚善其言既叅政苐二日便措置理財遍置回易庫以籠天下之財遂致後来脫空其意本善而通變失宜也泉府之說非介甫所創已見扵平凖書當武帝時桑弘羊奏行之卜式所謂坐市列肆販物求利是也介甫或未之考及耶獨恨夫介甫讀易不熟聖人豈不曰損上益下曰益乎外此無他道理雖欲上不損而下益得乎宋之昇平亦久矣人主之費用無度如水銀之㪚房中一掬亦失二掬亦失㪚入隙嵌無䖏可覔然聚之有術豈無其物若一遵古制裁損得宜益下之方斯扵在焉不敢扵此而敢扵殖財其綢繆苟且不離扵損下之歸矣宜乎其敗蠱也且俸之不厚為官多也此害自周禮始其許多冗職断非周公時所㝎恐是文盛後因時添益也由是歴世轉諉事寡而食衆若刪人而並事其祿宜重矣如立圉飬馬疑其蒭豆之或損更置其監而馬益瘦官多之害也漢石建五日一歸則在官治事時多可以見矣前朝刑法志云曠官廢職非事君之義非父母奔䘮外不許出其事有不獲已者必辭職然後乃行下批之後京官限三日外官限十日謝㤙即行慶弔外諸司官投謁權門命法司痛理之其法亦嚴矣賦出扵民民終歲勤動宵晝無一息休得粟而輸諸國食其粟者却安逸厭事可乎勞力勞心兩相敵均則必不待許多官而事將治矣余每見官務鞅掌非為民也八九是官自起閙故曰生事事生省事事省㘦至之論也介甫縦不能莭省扵宫府胡不汰併扵外朝乃攀枝揑葉俯拾遺利于弱農殘戶之間乎既而僨敗為後之創艾遂為遵常廢事之嚆矢其流毒不止于熈寕一局悲夫


大夫士品秩 

朱子荅汪尚書云大夫三廟說者以為天子諸侯之大夫皆同盖古者天子之大夫與諸侯之大夫品秩之數不甚相逺故其制可以如此若今之世則惟侍従官以上乃可以稱天子之大夫至諸侯之大夫則州鎭之幕職官而已安可以拘扵古制而便用一䓁之禮哉此恐欠考按春官典命上公九命侯伯七命子男五命王之三公八命卿六命大夫四命上士三命中士再命下士一命公之孤四命公侯伯之卿三命與王之上士䓁公侯伯之大夫及子男之卿再命與王之中士䓁公侯伯之士子男之大夫一命與王之下士䓁子男之士不命也何可謂品秩不甚相逺乎諸侯卿大夫不過陪臣其敢與王朝之臣比並哉是以王人雖微䖏扵諸侯之上况侯伯之卿大夫而上與王臣抗哉子曰必也正名名不正則言不順言不順則事不成用此劑量必有多少弊害不可不詳家禮大夫士廟制盖本扵此猶是不過三廟宋制公卿既有封國則許用諸侯之禮至扵四廟故又因天子諸侯之大夫品秩不甚逺之說轉輾至此在今日遍天下合尊卑而四廟則無所考㩀又我朝許其立宗有不祧之始祖則國與民無別矣豈非差毫而謬千里者哉論語註主國之君儐用命數之半如上公九命則儐五人其實公止扵八命所謂三公惟春秋傳所謂鄭武公入為周司徒之類他皆不然亦宜分界看


葬月 

男女生而願有室家死而復圡歸化天理之當然也自天子七月而葬至士之踰月聖人酌人情而為之莭俾免慢渴之患古今所同遵也其儀飾器物随其有無必稱財力之可堪非謂不量而必備夫人之貧富不同䓁有富極而用有餘者有貧甚而闕一物者富者不可任意或濫則貧之不可強其無而苟充者㝎矣按梁鴻傳捲두001席而葬親史家不沒為居貧而用貧也古者厚衣之以薪葬之中野後世聖人易之以棺槨豈古無孝子仁人而然哉良以財乏而成俗也至周之文盛猶木槨而抗席不計其終腐至桓司馬石則聖人有速朽之歎苟其無財則葬鯉無槨而譏厚葬之不循理盖圡親其棺也聖人如欲苟取則門人之貨殖者自不乏人然而不敢此則顔路之聽두002而聖人不聼也其不安扵不義生與死無異也然則鴻之捲두003席以父心為心不以一毫自累則求材敦匠非倉卒可辦而或暑月稽遲妨害反甚則寕衣薪而無憾也今禮經有士䘮而無庶人之制單門寒戶必皆依倣富貴耻一物之不具不憚鄙野要華扵耳目者吾不知其可也孝子情思無限其在國君任其私意虚地上以實地下妨扵民生可乎朱子編小學善行海虞令何子平八年不葬兄子伯興葺其廬不許曰吾情事未申必待蔡姓之為營冢壙噫其未達矣乎當時未有灰槨所謂營壙不過伐木為槨築圡成冢有叔有姪相與作勞時月之間獨不可歛手足而旋葬耶惟待他人之經紀而不䘏臭敗扵風日之地未見其可也子平其濡染弊俗而不自脫者歟余甞曰國家立法宜用至薄易行䖏起例使貧民得葬埋以時無至破落家戶濫者有罰然後愚俗可得安意而守業不爾若水盪火熾後無底㝎之地矣
[난-001]捲 : 卷
[난-002]聽 : 類選作請
[난-003]捲 : 卷


選將之法 

選將之法取之門苐不如行陣之得實材求之內服不如邉徼之得實效若相以軀幹制以階級效以騎射察以過失裁以章句則白起之精悍韓信之落魄杜預之射不穿札李靖之身掛罪累韓世忠之目不知書不得為用矣此說可以警俗今人皆謂將門出將而居笠轂者莫非赫世閥閱子弟歴觀前古苟有危難折衝禦侮必出麾下偏裨其衣錦吃肉家骨相盖寥寥焉今時則不獨將家其文臣貴顯子姪或冐薦將材代射出身席寵虚譽中權外閫無不踏踐殊不覺一朝之有不虞噫


兵必授田 
 
柳夢寅曰甞赴京遇戍邉騎兵其馬皆龍驤虎躍騎之者亦羙衣華飾連數十日不絶問之則曰中朝分田若干使之田其田買駿馬有裕則資衣食云夫兵者死地平時使民樂従急難猶懼逃躱况無小利而有大禍耶後世勒簽兵額強有力者能脫而貧弱不免如何能折衝禦侮耶苟有田柴之利則民願為兵兵必先試則疲劣不得與外此無其術也今充額也如捕强盜隣里為保鞭撻張威如驅羊豕未及外寇徵責百端無一分恵澤以此望其捨命立功難矣昔者田饒有言曰財者君之所輕也死者士之所重也君不能用所輕之財而欲使士致所重之死豈不難哉此刺骨之談也當身陥國危之際有能戮身扶護者必賞以萬金其背棄不願則必怒欲殘殺患害之至圖之扵未然則一壺可以萬金圖之扵既逼之後則重賞亦無所及矣以此易彼豈無其道麗時其政備矣後漸堙廢而丙鹿之運亦訖焉故趙浚云國家割膏腴之地以祿甲士十萬餘人衣糧器械皆従田出故國無飬兵之費祖宗之法三代蔵兵扵農之遺意也今兵與田俱亾每至倉卒驅農夫以補兵故兵弱而餌敵割農食以飬兵故戶削而邑亾以祖宗分授之田為一家父子之所私何以勸忠義而責事功哉其所謂蔵兵扵農尤覺㘦實兵不田授則田皆為豪貴占㩀國無與焉苟使立國之初㫁用此方平時各田其田有事則調發易而壯勇可得其要只在使民懷恵而無厭避之心扵是兵農合一古道復明矣


康莭英䧺 

康莭邵先生振古英䧺故其賛曰天挺人豪英邁盖世奚獨一世皇王帝覇籠絡得過無不褒貶其詩曰世間無大事天下有英才惟恐人難得寕憂道未恢夫一世之事一世之中必有了辦者故其詩曰隱几工夫大揮戈事業卑此勞心勞力之異事業雖隆皆従功夫出易曰聦明睿智神武而不殺又曰觀會通以行典禮此非聖智不能聖人亦豈古有而今無雖有而末俗固不知其為聖也故其詩曰前時亦有少正卯今世寕無孔仲尼設或仲尼復生必將左讁右瑕前譏後譴不得為完善人矣凡仲尼之言與行後人不敢致疑然論語二十篇使饒舌者窮詰巧詆則必有許多釁隙在非隙也人之鑽成也况以俗觀先断其非聖而媒孽之哉故今世之事付諸今世之䧺才則初無大事只緣庸人自擾之故轉成大段千艱百險不復可得以治矣昔者王斗謂齊宣王曰世無麒麟騄耳王之駟已備世無東郭㕙盧氏之狗王之走狗具已世無毛嬙西施王宮已充王不好士何患無士此特以王之昏劣言其實麒麟騄耳東郭㕙盧氏之狗毛嬙西施未必不生扵其時也凡草木禽獸金玉䖝魚古有者今亦有之何獨彼不然哉扵人其理無別邵先生之意只従初無大事時說其不得人而攪亂紛更則不與數焉雖皇王帝覇其要不過如此


一年兩秋 

春秋禾麥必書為麥盡而禾成禾盡而麥成故一年而兩秋一或有失民必飢六十年而甲子周甲周之間有百二十秋貧民皆望百二十秋之咸登寕有是理聖王御世必使公私皆有餘粟以待水旱每收歲入四分留一則三年而贏一年之食公亦如此私亦如此今或禾未成而麥盡麥未成而禾盡或揀其黃而先銍或取其靑而漉汁救死不贍蓄聚何論其故何也國無務本之政而害農者多也苟視民如赤子則慈父之心凡為赤子求食何所不至求食而見妨者必思所以去之又必慮其或乏蔵貯以待其飢古者保民之術不過如此夫君勞心以治之民勞力以事之兩相報恵如父育其子子孝其父不可闕一君而無民亦匹夫匹夫之飬無以報尚猶可耻况億兆之飬乎為人上者常以匹夫之心為心億兆亦將以君心為心兩相報恵而無愧矣


洪裕孫 

洪裕孫字餘慶號篠叢南陽人胥吏之子隱扵狂者也五歲至京諸公卿大夫莫不稱奇童十二歲光廟召見別殿令賦詩為文不起草亦不肯志扵科業従金時習悅卿逰所與友金寒暄大猷南孝温伯恭茂豐正百源秀川正貞恩安應世子挺皆一時各勝也家貧獘衣徒行入嶺南謁佔畢齋金先生先生贈詩屬意甚重送入頭流山讀書始覺釋敎之非後還京時畢齋仕顯扵朝乃進規其不能建明且曰今俗莫不斥佛老然喜圓而惡方者老也獨行而遺世者佛也其實自不免畢齋不悅柳子光方用事求見不得託以謗訕竄濟州靖國改玉放還陞進士性孝葬親躬負圡不役人既老娶趙氏女生二子至善至誠圽扵嘉靖己丑年七十八門人叅議金憲㣧都正尹珍叅判金弘㣧議政李長吉䓁鳩材會葬楊州之佛巖山至誠世其學受業者八十餘人許滄海格字春長尚氣莭為搢紳敬憚甞云吾先人學于洪先生當丁酉倭燹時年八十餘倡義師率數十人餘至金烏坪殺賊甚多為倭所害門人収其屍顔色不變云余觀李芝峰許眉叟皆有所錄多傳聞失實余近託人求其遺稿略採以記之其平生與悅卿伯恭同其出䖏悠悠者何足以知其所存今人搜訪徃行以金時習南孝温趙旅元昊李孟專成聃壽六賢同亨扵咸安之院獨漏餘慶者意者為微賤故也既云義烈則閥閱何與焉當時又有逸士柳従善字如登洪有祭文可見其為人雖志氣同風盖泯迹不見者歟余甞謂金南之徒不降其志迹露不晦不得為中庸惟耕隱李孟專見幾而作託扵盲聾直學士元昊圡室制服其庶幾乎


薦賢 

凡才之大者有三天以生為才地以飬為才人以財成輔相為才君者天下人之主也然財輔之功非一軀之獨辦擇天下人之才随其能而任職以左右民故惟其不益扵民者謂之不才子才不才之間而治亂繋焉是以尭舜所以聖者知人為上苟或迷扵揀選以不才為才則安在乎左右其民雖然人主端拱扵九重何由盡知萬方之賢亦必待剡舉而得之人臣之所以為才亦必知人為上不然不獨薦非其人其御下任事必將無限錯誤同歸扵不才矣仲弓問曰焉知賢才而舉之子曰舉爾所知爾所不知人其舍諸是則上自人主下至內外百工莫不以知人為才也不知人而論才如無目而健步必陥扵荊棘水火烏得以達乎然而薦者將以官之官之者厚利故或顔情密比或貨財囑托不憚冐犯此非連坐不能禁也宜倣陸贄之術每注擬必並與薦主而注之又必三年而改薦其躱避不薦者降官落職如法今人諉以知人之難余則曰天子不知人失其天下諸侯不知人失其社禝為人臣不知人失職受罰亦己幸矣何敢辭諸苟使之擢大任䖏大事則亦將以不知人而遜祿辭秩乎然而雍容巧宦逺害自便其不忠已甚矣其過奚止扵斥逐哉有失人之罪則亦湏有得人之賞古者諸侯三年一貢士士一適謂之好德再適謂之尊賢三適謂之有功有功者天子一賜以輿服弓矢再賜以鬯三賜以虎賁百人號曰命諸侯專征伐貢士一不適謂之過再不適謂之慠三不適謂之誣誣者天子黜之一黜以爵再黜以地三黜以地畢諸侯有不貢士謂之不率正不率正者天子黜之如上例故曰進賢受上賞蔽賢蒙顯戮非空言必有實事而云爾是以管子治齊國舉事有功桓公必先賞鮑叔曰使齊得管子者鮑叔也晉襄命先茅之縣賞胥臣曰舉郤缺子之功也漢祖得之賞魏倩而封卾十秋如唐之張循憲句麗之晏留之類皆卓爾顯稱者也今宜略倣古義商㝎賞罰使之增榮知耻則豈非大益乎如是則薦者曰我得人則將以寵扵君而榮乎己失人則反是矣勸勉可知入薦者曰我癏職則將以蒙其戮而累乎人著績則反是戒懼可知凡增秩奪級莫不以是為差俾庶僚不得雍容無事而躐陞則振刷之方莫有此若也夫漁者蹈海冐鯨鰐而不忌為得魚也窮民歴市肆見金寶而不睨者為怕刑也良臣體國利與害固不論也縦有不肖宦仕日夜覬希莫尚扵官級進退以此示信寕有不動心焉哉陸贄又言今之宰相徃日臺省長官今之臺省長官乃將来之宰相豈有為官長則不能舉一二属吏居宰相之位則可擇千百具僚其意謂舉不得人者不可進職為卿相也以此断作式例可謂知要矣昔者魏文卜相舍璜而取成所進賢也齊威之覇殺奸臣五人并及舉者以弭謗讟烹東阿大夫并烹左右甞譽者唐之權德輿文學德行者只緣循嘿而罷相皆徃轍之明鑑也其得與失烏乎鑑鑑乎治民而已非謂善其容止優扵文詞簿書給而蓄聚富即導民安圡樂業得遂其生成也其要又不過田野闢人民給也夫既庶而富之聖人所訓後来得其意者其惟齊乎故賞不重無以勸善罰不嚴無以懲惡盖有不能求士之君而無不可得之士有不能治民之吏而無不可治之民故賞罰明則引中人納扵君子之塗賞罰不明則推中人墜扵小人之域用此行政民信俗化士皆修扵家以待聘又豈有賢才難得之患哉


朱子文字錢 
 
四民之中惟士以貧為常農及工賈用力為生其飢凍罪在己士不過用心黃卷一縷一粒都非身出苟非得志扵時衣食無其路也朱子與林擇之書有所謂文字錢者即刋書所辦其計亦不獲已矣其言曰艱窘不可言百事莭省尚無以給朝暮欽夫頗以刋書為不然却云別為小小生計却無害此殊不可暁別營生計顧恐益猥下耳凡事不到手頭雖明智猶不能覺得親㘦南軒即魏公浚之子南渡以後魏公之奢泰無莭比國家或有反增者為史氏所尤南軒之居室富有固也殊不覺貧病之有十分難聊䖏既不能夏畦力作逐末奔走則寕板刻典籍為之流布兼救溝壑之困是亦一道也豈別有小小生計可以無害耶者外此只有種樹賣藥然此又人人而皆為則亦恐無益刋書可以資扵事育是聖賢之所屑為也况朱子家有四方賔客之需將何以供備當時有胡紘者未達時甞造謁扵建安朱子待學子惟脫粟飯待紘不能異紘不悅曰此非人情隻鷄尊酒山中未為乏也及其為監察御史以攻某為任嗾沈継祖誣論十罪至曰以喫菜事魔之妖術簧鼓後進収召無行義之徒以益黨伍隱形匿迹如鬼如魅選人余嚞上書曰乞斬某以絶偽學當時一杅두001糲飯之禍延及従逰之士至使竄死扵三千里外其平日尊師之徒或過門不入變易衣冠狎逰市肆以自明其非黨世道之巇險如此也
[난-001]杅 : 孟


爰書 
 
今之獄囚自明之書曰爰書說者以爰為換者非按逸書獂有瓜不敢以撅獂與猨通則爰與原同也䅈丞相趙髙作爰歴髙刑官而作此書體以治囚意者原者指本情也歴亦其来歴別為書體為訊獄之具使不敢塗改攛易者也爰書之稱恐従此流傳


胥徒名號 
 
變法豈不難乎舊者革去必有受其妨者新者剏行必有齟齬而敗失舟車之利聖王所制必待三世然後乃安盖目新則手生手生則事艱事艱則行危便巧未入而釁罅先露一端未完萬口羣詛反不若彌縫撑拄耐過時歲之為反勝故仕扵國者莫不以苟且為能也昔魯城門傾圮孔子趨以過之人曰此已久矣孔子曰吾惡其久也久必一壓恐不可坐待其壓也凡立國之政莫不以便民為心民惡乎便惟禁去侵奪也侵奪扵民者必力强勢重也勢力孰有如官府之强且重欲民之無侵奪其要又莫如强且重者少也天下之䂓䂓然圖得官府者箇箇是求利扵己其一意公廉惟民是厚者能有幾人哉凡後世之民不加多而治民之員漸多者志在扵侵奪也其侵奪之目盖▣▣▣▣▣▣▣▣▣두001卿一位大夫一位其下有上士中士下士又其下有府史胥徒外方則有監司牧府監令吏隸之屬其最近扵民者守宰及吏隸也多是滿胷剝割之心而猶有力不贍少休贍則㫁為也其可使之多其人耶今之京中各司冗員倖位且置不言胥徒之繁無㝎額徒作無益呼使随其喜怒陞黜無常渠亦不暇留心扵曹務而惟乗勢投隙為厲民之計不如此渠亦無以為生也髙麗舊制猶是差勝彼亦庶人在官者豈無名號有主史令史書藝記官書手直省電吏門僕照磨譯吏通事知印計史筭史別駕通引杖首錄事知班記事所由孔目監史監作注衣幕士䓁號各繋諸司每六月十二月大政府衛則隊正以上諸司則自九品以上與夫府史胥徒吏兵部判事與諸僚苐其年月分其勞逸標其功過論其才否具載于書謂之政案中書擬陞黜以奏之門下承制勑以行之謂之都目都目者都憑政案之諸目陞黜之也庶官胥吏何以異哉課其功勞自胥史陞之庶官才德亦可以奮起而尚閥之風亦少息矣今也都沒理會何謂都目噫觚不觚觚哉觚哉
[난-001]▣……▣ : 類選有除最上君之一位其正九字


文中子 
 
宋世甞目莊周為道家之儀䅈王通為孔門之王莽其說不公莊氏遭周末文勝欲反之樸矯枉之過者也文中子元經固無足取其言有極淳不可沒者比王莽寕有肖似耶儒家只以十二策為㫁案凡劉漢以外開創之君一無免簒弑之名者威權既盛非簒必誅故其勢至此而後已是則固有春秋斧鉞矣既得之後治尚仁厚儉約自持民生寕謐後世殆無與比者若使傳世久逺史家掩覆過惡矣朱子扵朱梁亦有此說矣文帝在位既久幾臻少康則王氏之以策干之恐非異事何以明之衛輒之時子貢두001問衛君之待子為政不曰不可而曰正名苟可以正名則容有可就之義也魯不狃晉佛之叛子欲徃有磨緇磷之喩彼或有可正之會聖人未必不徃也王氏之事何以異是通生長扵隋氏之世惟濟時為急及其不用浩然而徃敎授河汾之間累召終不起著書八十卷以見志其功亦大矣如以此一端而陥蔽其平生則過矣孔子之世季氏之心路人所知十哲之倫多不免染迹為臣聖人亦肯赴其召而荅其問了無若邁두002之意先儒謂不仕大夫家者閔子曾子數人而已亦考之未詳家語有閔子為費宰問政一篇可按而覆也今但宜論其學術之淺深不必以十二策為咎也或又疑房杜之非其弟子然如晦之淹叔實撰文中子世家如晦雖非仇程董薛之倫其及門則不可誣矣
[난-001]貢 : 路
[난-002]邁 : 類選作浼


雷震大纛 

設科取士欲其公也以文藝取才文藝非實以封彌防奸封弥納名以易書掩諱易書呈身두001以臺諫監之臺諫媒之以衛士守之衛士助之其所以杜獘適所以增巧也近世有子姪榜入選不出扵子姪近親之外其始國人孰不譏侮然其人皆位躋卿相而笑罵従他也若使撤去周遮表露扵衆目之中其公與私自判必不敢如是恣行無憚也中世淸議猶在事涉疑似敢言不忌莊憲大王時落㸃儒生試講經沈鏵金戣䓁入格又試製述二人亦入格皆椒房之親也諫官論其不可觧人之惑上初不従上將親臨唱榜儀仗畢陳忽大雷雨震撃大纛即命罷榜是舉也有聖德三従諫一也懼灾一也悔過一也
[난-001]身 : 恐券


使价求請 
 
黃相喜在公座時金宗瑞判工曹慮日晏飢乏令進盤羞喜怒曰國家設禮賔寺扵政府旁者為三公也又何私自辦備欲啓達而罪之衆救觧而止金相克成甞舉此啓于經席曰大臣如是可以鎭壓朝廷文宗大王時朴以昌奉使赴燕慮水灾路滯加載糧米四十斗事覺將待還治之朴曰既犯邦憲將何面目見主上遂自决死扵此數事足見國初政法之嚴不容少貸也國安得不泰民安得不遂其生乎後世則公私小集飮食若流一味之設備用許多此物畢竟従何出乎使价出境先期發書于各道各郡囑託務得謂之求請以之起家潤屋視古為何如哉朝聘徃来有國之常典行路之需只責該曹豈可使暗地乞丐貿貨扵異國為殖財圖富之理此殆不可使聞扵隣邦也


福善禍淫 
 
天地交為泰君子道長小人道消此聖王之世人與天地叅三為才是也天道任運地道生飬賛佐化育在人故天地自然而財成者人也比之牛馬四足天地也穿鼻絡頭者人之功也然只財以成之未見有従善背惡之義天理本正而物主扵氣數故未必皆正而天地不能随事糾違必待聖人之法天地而宜之也是謂輔相也不然雖穿牛絡馬而或不免奔騖荊榛踐敗禾稼矣福善禍淫維扵此可言聖人御世百度咸貞善者導之惡者擯之福歸扵善禍歸扵惡此天地之本然而聖人者成之宜之至扵君子道消小人道長天地不交否運之極也人不能財成輔相故善者偏禍惡者反福而天不能奈何比之人性本善物欲交侵或至扵極惡大悖而性不能攝人故曰人能弘道非道弘人也


諍臣七人 
 
人君不患無諍臣而患不能納諫諍之以言納之以行行難而言易上既為其難者則雖不賞下必為其易者况導之使言耶諍近于毁毁未有不怒雖怒亦毁口不訒也况責人之過奚待乎求之諍而納之則臣得三善有忠臣之譽有賞諫之報有保位之利天下誦之澤及子孫但其不敢者懼其不納而反怒也為人君患無諍臣如有田不稼者也諍有善否繋于賢愚又不可不擇既開容受之門無逺無近皆可掉臂以入披腹以呈何患智能之不進為人君患無賢智如有穀不獲者也子曰天子有諍臣七人雖無道不失其天下有諍而用其言何謂無道此如齊景衛靈之類必也悅而不繹従而不改者歟苟其悅繹變循嘿為犯顔奚止七人又若怒而罪之則七人又何可得故無道尚不亾况導之使言賞而示衆者耶聖王之興不過如此


華夷 

古者華與夷不但性氣不同願欲自別安扵湩酪旃裘而不以中國之食物絮繒為意故時或侵寇而居止不相干也中行說所謂食物絮繒不如湩酪旃裘者心雖不善而事實有益若使戎狄用此為長久之計則終為中國之利也賈誼五餌之策却以珍食羙服餌導之使之叛背而歸漢其術亦拙矣使域外悍虜挑心增欲日夜流涎扵吾所有者可乎夫衣食之温厚甘羙莫不貪好不待敎之而自知故一試扵此轉益窮奢莭抑不得即人之通情其勢必將漸南而侵蝕矣此夷狄亂華之機也是以始也掠其物而異其地終也逐其主而奪之居亦必至之勢也其要必使種落不亂無雜䖏混俗羣分而區別也趙充國遷先零扵內地馬援徙當煎扵三輔貪其暫安之勢㤀經世之逺略故曰種枳棘扵良田飬虺蛇扵室內畢竟鄧隲輿尸任尚馬賢僅乃克之遂東掠趙魏南入蜀漢侵及河內漢末之亂關中殘滅此趙馬二人不得辭其責及魏操令將軍夏侯妙才討叛氐遂徙武都之氐扵䅈川欲以捍禦蜀虜俄又受其弊矣故郭欽上書謂宜及平吳之威驅出塞外江統獻徙戎論扵恵帝皆不見用此天地之否運人謀自失也至張奐之意一氣所生不可誅盡段熲之駁固若有意族可盡而地在地未有恒空之理奈後患何哉故驅徙之論亦未必長久萬全何也雖使一一驅出彼既生長中國慣習圡風諳悉地利壤界相接强弱随時其能安其本圡冷視華風而不復萠扵心耶晉祚中衰內訌方殷吾知劉石䧺驁必將飮馬河南而止耳是以自晉以後江漢為界猶是半幅華夏自元以後南北混一非復皇王舊基猶是明人間之抑恐自此彼反為主而亦不能迭代也吾聞印度身毒之外別開區宇人風大同淸心寡欲争奪不起今古不變雖其士學殊塗說理弔詭而好仁惡殺蠲弊崇善則不害為大道之旁通也


異端 

子曰攻乎異端斯害也已雖禁其專治而未甞排去甚嚴猶在小道可觀之內也至孟子距楊墨則比之洪水猛獸水墊人而獸噉人驅除乃已又至程朱斥佛老則惟懼如脂膏之汚人為其彌近理而大亂真聖王不作世治不復斯民之窮厄極矣仁人君子思所拯救是為目下之急務究厥由来恐非異端之為妨也韓退之作原道以斥佛老其言曰農家一而食粟之家六工商皆然此似枝葉世衰政亂安坐而食威刼而奪使南畝之民不得奠居不得用力又不得自食其力之所出與佛老何干惜乎退之之說不得為通論子曰富而後敎之敎者五倫為要三物興動八刑申戒此豈有難知之義而異端之所能亂者也彼佛老之學絶嗜好貴淸净一生辛苦于窮山非常人之所說若果富庶而樂業其一種幽禪之外必將生老扵環堵之間何患道之不明况我邦無道流惟吃菜行脚之徒莫非逃賦避役之氓今讀書談道之士紛争扵句字之間辨柝扵毫芒之際無非尊程慕朱趨趨步步雖或些些差誤了不見異端之歧惑従此而登公登卿壯行其㓜學然民不蘇而國不治何與道之明不明耶君子居治成化行之世明道為重斥異端所以明道也至後世則立法為急立法所以優民孟子所謂明其政刑是也今都市之街人有閙争或以之傷殘有大人者首戴方山足躡逺逰髙拱徐趨㩀經引傳法語以救觧則彼未必息怒停手齊聽其指導也扵是朱衣府隸手持公牒倐来忽過口中微喝則人皆震慴傾耳行路改觀始知干羽之舞不可觧平城之圍也故曰獘國之政禁暴為上暴禁則民自謀生方有措手地矣此緩急之別也


詰戎 
 
兵凶器戰危事不吉之謂凶易死之謂危聖人豈不欲去凶而絶危不善者来刼或殘殺恣胷帝王失其尊農商失其業仁義失其敎詩書失其所婦女不得産幼孩不得長生靈將盡劉矣故不得已而用之未甞一日㤀故人生而設弧弱而舞象壯而習射觀德扵澤宫習禮扵鄕黨歛而設决葬而載?두001夫豈少湏㬰不存乎心哉苟使可已而不已是樂殺人者也是以武王滅商偃武修文偃非絶去之謂也車甲衅而蔵之府庫干戈包以皮將待時以用也故康王之新陟其臣敬告則曰張皇六師無壞我髙祖寡命王則若曰亦有熊羆之士不二心之臣保乂王家固亦不及扵文治其故何也文德之修必也先頼扵武事也古者文武非有異塗時平則賛成儒化有難則折衝戎陣惟其才之可任及課試出而二者歧以判別互相仇疾而文常勝武以其威柄在此也是以搢紳以因循為廟略武弁以饋賂為得術至扵㓜學儒士不過科試功令而已假使邉塵屢驚嚆矢內向將何以應敵也愚謂變俗莫如上行依古大射之例每年人主必一親射宰相亦耆耋之外决拾侍従而其不能者揖讓下飮如禮禮畢行賞武經亦三月一講筵臣之外並召武將閫任以上無不輪對汰其傝䢇方是詰戎之良圖
[난-001] ? : 翎


德運 
 
德運驗扵五獸皆是謊說成湯有白鳩之祥周武有火烏之瑞都不可信䅈以黑龍為水德漢以黃龍為圡德亦涉偶然然則䅈時更無黃白之龍升乎漢更無白黑之龍升乎世或有黃白二龍並升者何也龍即一水蟲大地之間何物不有遇時飛動豈關世運余甞見其騰雲者非一二其或暴風雨破决崖壑渰傷人物莫非水恠之挐行彼公孫臣之徒不過强援以神其術而一世受欺可咍愚謂改正朔人事之善變金木水火有自然之運非人之強名邦國革命有促有長何可以兩合所謂自然之運如晝夜朝夕無可推移邦之因革或值其始或值其終如元會運世之不容盈朒以歲月日時推之元會運世即必有之理一運即三百六十歲扵此天道一變至萬八百歲而一大變十二萬九千六百歲乃一元之始終也或曰殷之受命當水運之未終故湯用玄牡其尚白即殷之中世周宜尚圡而圡無㝎位無專氣只寄旺扵夏季今夏季用桑楮之火即其義也金之承水相生之義故周宜尚圡而尚火者以其無位也意者殷末當金運終而火運始也若然周之中葉又必當木運而其事無攷又或始既有㝎運則雖中值變候只合遵而無改歟


艾灸 
 
艾灸者一炷謂之一壯說者謂以壯人為度弱人則遞減恐不成說大凡鍼瀉而灸補用艾者引火氣透入補氣血而上行壯如壯陽壯氣之壯謂補而壯盛之也一壯二壯随炷而漸壯未知果然否


赦書宣布㤙澤 
 
國有慶則赦欲與民同慶也苟欲飾喜寬其罪釋其憫弛其苦益其樂斯可矣然大罪不可寬大苦無以弛故今之赦令曰魘魅蠱毒強竊盜殺越人命外雜犯死罪以下咸宥除之其所赦不過輕罪也其希望之徒只是徒配待年罷免不叙之辜而已不赦何害恵及扵有罪而貧窮者不與同慶可乎昔范文正之疏有一條可考大赦每降錢穀司督責如舊桎梏老㓜藉沒家産至扵寬賦歛減揺役存恤孤貧振舉淹滯未甞施行請今後赦書內宣布恩澤有所施行而州縣不遵者並行違制徒二年觀此則其數事皆赦書中所布必使如是將有所費數赦之害自止朝廷宜商量㝎制賦歛糶糴減其分數逋欠經年者除之孤貧無以給征役者除之令下而停廢者必㩀覈加罪則不但霈澤均布


大幾會 
 
天地一天地古今同一理也故孔子曰其或継周者百世可知謂知其人心所同也其人事之變不過如寒暑晝夜一時之序而天何甞有改自唐虞至今雖若悠久在天看亦不過俄頃事人在兩間每言其異宜者惑矣禪通九頭之類今不可攷大抵人之生亦久矣其避凶趨吉行止語嘿之間必益求便好無有餘法也夫書契不過黃帝以後事典謨文字委曲縝密非後世之可及察乎物性蛛布網燕啣泥巢居穴蟄非有遺智必如是而後方可雖更歴千萬年豈容殊途然則尭舜之盛必也更閱變故明究練磨益就其無所妨然後立㝎為法是豈後世之可改評其舟車耒耨一成而不廢可以見矣故曰監于先王成憲其永無愆斯言豈欺哉易曰窮則變變則通通則久窮者是人窮之也聖人行其典禮随其窮而革之復反于成憲會通之謂也如正朔服色之類皆因其變而宜之苟無桀紂之攪亂湯武亦不必革也所謂天下本無事庸人自獟之是也如使湯継禹武継湯吾知必無是矣又若以武継武至扵百世恐無難知之理也况正朔三而改質文二而易外此無其道聖人已合聚折衷㝎作為邦之大經寕復有異說所謂遵先王者緣後辟之亂之也䅈亂㝎制至以十月為歲首無義之甚故賈生請改正朔易服色改則必用人統而合扵聖人之訓矣夏時周冕豈非賈生之所請耶䅈亾之後漢承其弊即一改紀之會也陸賈叔孫通軰力量不及此只循馬上翁慢罵之習因仍不振故賈生言之而文帝徒事謙讓未敢大著胷臆則罪不在臣也王莽雖曰亂逆其所施為即先王之遺迹故光武因其勢除其煩而復其舊直易易然耳此又一大幾會也光武惟知莽之可革而不悟莽之所言皆先王成法乃一頓剗新則過矣比若桀紂冠夷狄飮食皆可以反之耶光武此舉豈非時運之所係乎自此以後人心痼蔽事變眩朦至使南北易位黑白無主視先王之政不啻若弁髦而荀卿之法後王三字㫁作金石奈何乎哉


罷冗官 
 
有事異而迹同者興與同迹罔不興與替同迹罔不替不係扵事之異同故以人鑑己以古鑑今以迹鑑事則幾矣兩漢之際猶是為官而擇人故未有官少人多之患及科制之出不計其官而先擇人以其人而授之官如執左契而責物故只見人多而官少無以䖏也唐宋之世此弊同然而宋為尤甚何也唐踵隋迹宋仍之一以詞科取人也漢之公卿一子為後雖不免世卿之譏猶未聞餘子皆爵後来寵待大臣賜子弟官或自薦其子或遺表乞恩自宋真宗以後恩義漸廣自兩省知雜御史以上每南郊並聖莭各奏子充京官少卿監奏一子充試銜在正郎帶職員外郎并諸路提㸃刑獄以上差遣者每南郊奏一子充齋郎學士以上經二十年者一家兄弟子孫京官二十人接續陞朝又或子弟鮮少冐舉他人由是或生子未離襁褓制公服而弄之是以男子冠而不為殤禮也而家禮却以已娶為限若凖禮則將男子無殤故也故黃口赤芾席勢争爵疏逺者不敢衒而才德屈矣用此治民民其聊生乎兼之科榜繁冗薦剡紛遝人比扵官不啻多矣王禹儞曰始濟上只有刺史司戶二人後增十餘人問其稅則減也問其人則逃也所以盡取山澤之利不能足也民何以堪之㩀此非為官之可增其實為人之覬官者衆也所謂患牧人之損其蒭菽更立廐長而馬益瘦也然則亾宋者非狄宋自亾也東國素稱地狹官多地狹則財寶不興官多則冐奪成風而民益困其故何也無唐宋之幅員而有為人擇官之失內外官窠既不能賠補文武出身之數而流品入仕之路又太濫權貴子弟無論狂惑愚獃一無無官其姻㜕交逰扳緣傳會者無不登仕一著紗帽便以守宰為已有猶患淹滯不待滿秩捷徑躐階文臣蔭仕念念心心惟圖一麾而肥己者數千餘人武臣不在此數以三百餘邑之窠待此無限人之貪饕難矣國勢已至此必也革弊回泰為剏業之政方有益事半功倍更至扵無窮法窮未有不可通之理特人不致力致力非大做脚終不可以得民得民莫如生財生財莫如輕賦故曰生衆食寡為疾用舒而已四者食寡重扵生衆用舒重扵為疾食寡又重扵用舒食寡則用自舒矣其要亦不過汰冗官之謂矣汰之猝急則亦有害湏有闕不補漸至減少也宜先莭量民財如宋祖紫雲樓之甄除如麗祖即位三十四日之薄歛然後以其餘為經費㩀孟子說先㝎代耕之祿以三百二十倍其君祿宦官宮妾掖隸之食皆在其中則其屬不過三百餘人大府小省亦皆併二併三為一其職任之員皆簡汰僅足五日休暇之外皆直宿罷諫官以他職兼之外邑皆併三四為一大郡則五十里外割與他邑罷柴科之米而罷剰員厚其月廪不問其出入更無私歛扵民民則一輸正貢之外不與官吏相接如是而民不富國不安非所聞也設科之弊前既屢言今不贅


倭寇始末 
 
髙麗忠烈王當元世祖時入尚公主為寵壻所言皆従雖不得主張為國其延祚長久亦莫非其力先時두001元遣使扵倭使我人為嚮導倭疑之盡殺之僅有逃者扵是征倭之計大㝎至忠烈七年元大發兵東征戰艦三千五百艘蠻軍十餘萬我國亦以戰舡九百艘戰士梢工數萬餘助之會于一歧島已有斬獲適值大風蠻軍皆死屍塞浦可踐而行乃退余近得倭史亦云幾至陥敗頼颶風幸免云其懲創可見自是倭患帖息盖畏元也元衰而倭亦生釁也自忠烈王七年至忠㝎二年庚寅當元順帝至正十年倭寇固城䓁䖏倭寇始此自是刼掠無虚勢至辛禑元年倭藤經光率衆来投䖏之順天燕岐䓁䖏官給資粮俄又諭全羅道元帥金先致誘殺藤倭欲因餉殺之謀洩經光率衆浮海而去僅捕殺三人先是倭寇州郡不殺人物自是激怒每入婦女嬰孩屠戮無遺全羅楊廣濵海州郡蕭然一空明年冬羅興儒還自日本日本遣僧良柔来報聘盖自辛巳東征之後絶交且百年至是其國僧周佐寄書曰維我西海道一路九州亂臣割㩀不納貢賦且二十餘年西邉海道頑民觀釁出寇非我所為是故朝廷遣將征討深入其地兩陣交鋒日以相戰庶幾克復九州則誓天指日禁約海寇三年遣安吉常于日本請禁賊吉常病死扵日本又日本九州莭度使源了浚使僧信弘卛其軍六十九人来捕倭賊九州即指西海道也信弘與倭寇戰獲一艘盡斬之我國又遣李子膺韓國柱䓁于日本請禁賊其還海盜捕捉官朴居士率軍百八十六人来戰扵鷄林府元帥河乙沚不救居士軍敗僅存五十餘人是後創殘日甚㳂海三面無不被害及我太祖將兵其兎洞荒山之捷國威稍振彼出沒洋海乗便闖入者何以防之後有馬島之征固不能全勝而三浦之討猶有餘孽至壬辰而極矣然倭亦大創尚以秀吉為懲毖故我所以偸隙少安則幸矣鄭圃隱使還刷還數百人且禁二島侵掠所謂二島不知何指按李白沙啓辭云得之扵被虜扵五島者其地在馬島之地右小圡瘠戶不滿千民無恒業販賣為生出沒寇抄尤甚平時零賊竊發扵我邉者太半是此䖏之倭其入寇之路自五島得東南風至三島經宿過仙山島直抵古今島加利浦䓁䖏自馬島得東北風至蓮花欲智二島之間經宿直抵南海彌助項防踏䓁䖏水路懸逺雖得便風不能朝發夕至風無連日之候故停泊扵洋中更候順風云云圃隱所謂二島者似指五島三島也此兩島即西海島두002九州之裔而最與我近其他諸島小大羅絡皆九州之西裔也近又得日本新圖比申叔舟姜沆兩圖極詳可按而知也西海九州中惟薩摩州最居西南而三十年前信使之渡海也倭京例有収歛供頓則薩摩謂朝鮮使行無與扵己不従命云則亦與二島無甚異同前朝鎭浦之役倭舡至五百艘則彼撮爾小島何能至此多乎周佐所謂西海道割㩀之說信然矣此皆謀國者所當知且念三浦討倭之後遺育尚多今㳂海向化村為稱者無筭如髙麗之契丹塲既居我圡宜為編氓而今聞㕓居異所嫁娶不通屬在禮曹胥吏私断稅歛與國人膓肚不同矣一朝苟有南憂其黑白判別團結助亂若觀火然豈不為腹心之害耶晉之五胡可驗若使當時與吾民雜䖏編在行伍則情志相孚數世之後轉成國民何必區以別之耶此亦講之未熟者也人謂倭性根毒有㤪必報中廟庚午之役倭死者甚衆仍盡剿三浦倭而罷倭舘乃結怨最深者也壬辰之燹靖陵遭變其後信使之還國書中舉御諱争之不聽久然後令使行先發従後方改辱國大矣此亦非無心偶然者矣壬辰之役秀吉女壻死扵晉州之戰及丁酉再動倭人有密諭者果屠戮一城鷄犬不遺較量兩事可見矣叅伍賊情者當攷安百順云五島在一歧平戶二島之間屬西海道之肥前州南北三百里東西或十里五十里
[난-001]時 : 恐是
[난-002]島 : 類選作道


流民還集 
 
孟之子論王道不過保民一句所謂保民者即所好與之聚之所惡勿施而已非家至而日增之也人各有智力耕而食鑿而飮謀生有餘矣雖有三二年水旱之災渠自有長慮厚蓄必將有以自頼何至扵流離塡壑孟子又曰王無罪歲斯天下之民至焉余見鄕里衣食足者農不失時計周于制두001凶年不能殺所謂民生在勤勤則不匱也其不免扵死亾者皆困扵虐政勢不能存也設有水旱國家亦發倉移粟以救贍之其流亾畢竟非歲之罪也民生豈不衰哉余一日出門見丐人若少若長四五人聚止者謂云方春耕稼之時爾何不歸于故里播作營農而尚行乞異方其人熟視我乃曰農事當如何作無種無粮雖還何益其意謂我為迷罔不觧事也思之果然矣事不親歴何以深暁前年有病癘者在道邉不敢近村閭熱退而無食將死以藁薦自褁其身用索纒束腰以下而絶盖患拘齕也余聞之曰此必君子人也自纒束則知覺不昧也不入村閭則避人之惡忌也明知將絶而猶能自治非賢而何值時不幸至扵道殍誰復知之余為之不能食也近聞東峽流丐羣聚上命賜衣賜米使近侍領歸鄕圡既出城門一倡而衆和齊號而奔㪚不可禁盖以歸為不如行乞也又聞有全邑空者選其最命近侍帶銀錠徃而安集無所事而復命云然都市米價極賤知其穀之尚有所積也益覺罪歲之非其實貧者之言曰米賤反讐米賤錢益難得阻飢尤甚財貨上流民産既竭使有豐登其患依舊在耳國家軫恤憂勤可謂至矣勢到此亦將奈何彼㪚之四方飢凍頓仆其生命者無幾其傭寄偸安鄕念已断骨肉不存隣比皆空亦何心而苟歸乎余謂其流㪚非朝夕之故則合之亦冝以十年為期其㪚也必悲啼而去合也亦必待樂意而歸不樂不足以諭民也昔泰山之虎永州之蛇三世死而不避則所惡莫甚扵苛政若無此患其數歲灾害豈至扵空郡乎宜以禁暴為急禁暴宜先嚴贜法覈贜之術亦不在他考得監司若都事若御史繩以見知故縦之律與贜同科立發贜之賞與戰㓛同科然後除十年之租別命近臣為守宰有事使之馳驛入奏所言多従則不必大段磨勘流民自當還集
[난-001]制 : 利


設京營 

國家五衛之制文宗元年所設置作陣法九篇勇怯勝敗之勢二十八變以敎士卒後漸弛廢今之京營諸衛門皆壬亂後所置近者臺官獻一書頗有攷㩀略採錄焉癸巳設訓鍊都監柳相成龍為都提調平壤之復也李如松曰今来所用乃戚継光紀效新書而秘不出上令譯官購得扵其麾下及還都募飢民能舉重而超過一丈墻者得數千人部分演習數月而成軍容又置統制使以李舜臣兼統三道水軍舜臣以為陸民困扵軍興今但付一面海浦則粮械自足至是煑海販塩積穀鉅萬募民完聚為一鉅鎭又置僧統以香山僧休靜主之其徒弟關東惟政湖南䖏英亦起兵頗有戰㓛今之南漢僧將是也近歲又置北漢僧將徒置無用之城為八道戍僧之弊矣仁祖朝置京畿黃海忠淸道統禦左右使二年甲子置御營使懲李适之變也分㝎各道設立主戶及資裝保孝宗壬辰廢左右使置大將一人肅宗丙戌改以一營五部之制丁卯被兵時大駕入江都人謂當亂無號召即赴之軍始置總戎廳以領京畿右道之軍丙戌改築南漢城設守禦使莭制廣州䓁軍今聞有五營即廣州本營外水原獨營畿甸左右營及原州一營云甲戌置諸道鎭管營將兼討捕使京畿江原咸鏡平安道置防禦使以守令邉將兼之尋罷孝宗八年復設營將肅宗八年兵曹判書金錫冑條上軍制變通莭目訓局兵五千七百七名內當減者七百七名移送扵別隊軍云云又以別設大將難便姑令兵判兼帶此其大略後多沿革


實讓 

子曰能以禮讓為國乎何有争與讓相反天下非争奪之可治明矣故大讓如慢小讓如偽聖人不嫌其不誠而惟恐一事之不讓其意敎之不争也文王之朝士讓為大夫大夫讓為卿是豈例為者哉大夫任重其心恐懼疑惑心動而不自安故欲己退而付與才德也若使幸其得而不憂不稱人將争起而侮奪之其扵世道何如也是故明王御世必使人人各懷敗蠱之懼辭必終辭任必免罪則其不治不足患矣其要不過賞罰之明而已古者人心淳樸善多惡少則只可化導而能辦至衰薄之時人之習扵非已痼惟刑罪可以動衆也如軍旅間廢刑戮而專德敎將何以敵愾如守宰任之最輕然以百里之命寄託苟失其撫飬之道以千萬人阽扵危死此豈委之匪人恝然㤀者乎今有受人之牛羊而不能求蒭牧立視其死人必咎責己必畏忌况百里之生命耶然而不勝其任置而不舉宰相懷私而不擇監司循俗而不糾赤子何訴先王之法殺一人則死彼百里中寃死者幾何法又有故殺逼殺之律虐政之殺與挺刃何別彼守宰者固有故與逼之律而不擇不糾獨可晏然而已乎若先治不擇不糾之罪以及扵立視民死之律又申九䓁殿最之䂓別飭發贜之律更立不發贜之法如是則宰相懼不能擇人而實讓矣監司懼不能糾察而實讓矣親民之宰其敢幸其位而自恣耶扵是易滿世之虚辭而為實讓則才德不屈民生不困其要歸只是寬扵民而覈扵有位也夫得官則喜遇罪則懼喜重而懼輕人將冐羞而為之若使懼重扵喜雖欲不讓得乎


絶婚 
 
禮云逆家子勿娶此以議娶時言非指既娶而本家之亂逆也古人重矢盟大事必誓婚姻者二姓之合日月而告君齋戒而告鬼神為酒食以告鄕黨僚友信使徃来納采納徵納吉問名請期親迎凡六禮而後成儀自有信盟未有若是重且大也此而可負無所不負矣但有七出之惡然後方可以告絶矣近世婚姻家後有惡逆必告官而絶婚非國法宜然自以私利妄行近古一二世族聞人剏行而仍成謬例甚可駭也其父有罪断非出嫁降服之女所可緣坐子曰犁牛之子騂且角雖欲勿用山川其舍諸凡有罪無罪只在扵其身豈系扵世累耶或言本家既犯逆不可以奉宗祀當置之別䖏此亦不然豈不曰雖有惡人齋戒沐浴則可以事上帝乎此與犂子騂角同義鬼神恐不以為嫌彼作俑者抑忍哉


辭命 
 
昔公西赤云宗廟之事如會同端章甫願為小相焉夫子賛之曰赤也為之小孰能為之大然則其事至重實為邦之當務也及荅孟武伯問曰赤也束帶立扵朝可使與賔客言然則赤之所以大不過言語之末疑若小然然言者辭令也鄭國之為命必經四人之手應對諸侯鮮有敗事其可忽諸故衛靈公之無道而仲叔圉治賔客祝鮀治宗廟王孫賈治軍旅聖人謂夫如是奚其亾賔客宗廟却在軍旅之上而為存國之基本然則事大交隣莫尚扵辭命辭之不可已久矣應接天下事皆屬扵言語之間故曰惟口出好興戎戰居争之際其無道威侮則惟軍旅是頼外此不過交之以禮示之以誠弭亂扵未萠惟辭命為重若使力弱而虚張禮簡而責大挑人之惡怒吾不知也老子曰禍莫大扵輕敵


梁敷河 
 
梁敷河者東莱人壬辰之變被俘留島中二十七年而歸至九十五而沒當時事皆目撃審知近世任判書相元錄其語作傳在恬軒集中云敷河年十二為虜以良家子獻于關伯時關伯秀吉移居一島築城治宫選兵入寇也秀吉熟視曰鮮兒與日本人同矣命譯敎習倭語三月而盡暁見秀吉秀吉背負三層屏席髙可尺餘椎髻箕坐左炮劒右弓矢上懸槍戟之屬時兵興役繁秀吉則無所事近臣談說古事拊掌以為樂知敷河非賤人押두001以愛之常置左右聞我使與華使至請扵秀吉幸得一見華使盖沈惟敬也倭囚之客舘兵守甚嚴聞華使哭聲歸報秀吉命自舘至宫為蔭室延見之華使在座啖一丸藥再見亦如之秀吉恠問之使曰涉海傷濕常進此藥氣湧身輕秀吉曰無乃詐乎對曰不敢秀吉曰吾頃自京還頗覺少氣吾亦可服乎曰可遂探囊中進一丸秀吉割其半與之曰欲與汝共甞使受而呑之秀吉注目移晷見伸臂舒氣之狀始肯入口索水下之翌朝又見使求一丸而分啖之盖藥中有毒惟使則歸便用觧毒之物也自是秀吉支體不澤弥久弥苦求醫無驗針刺血不出恠而曰安有生人而無液者乎又令姬妾注艾灸之忽輾然笑曰吾不起矣遺命諸姬令外納馬及净水死則秘不發䘮剖腹出膓盪滌臟腑更合縫以馬湛屍酒甕諸姬従之有問則但云少效有事諸姬共决之及臭聞扵外大臣始覺此訪扵閽者而知之也其子秀頼時方七歲大臣家康與輝元戴而共政中分倭國各主三十三州家康主東輝元主西各歸其所約曰大事則来聚關伯之宫敷河屬輝元而西輝元有謀僧安國寺說曰未聞國有兩主請用兵勝者為主說七日輝元乃従扵是各卛三十三州兵會焉遇扵關伯之宫輝元有一部勇悍善闘國中憚之即薩摩主義弘也以十月十四日約戰家康為書啗義弘以利義弘納之約為內應方戰義弘従陣後放炮扵是家康督諸軍進戰西師大敗家康遂擒輝元安國寺及主謀者赦輝元而斬其首亂二人封輝元以三州敷河說輝元請還國輝元曰吾壤削食少不足以飬士也許之亦與路帖敷河行収思歸男婦八十餘人雇舡来泊馬島因說島主得歸時年三十九當時戰争及風俗皆目覩然不識一丁其歲月人名地號並用倭語有不可以詳者以姜睡隱看羊錄叅驗可得睡隱亦俘在島中者也彼以文字此以口舌不相謀而首尾符應豈非可信惟毒丸一事他無所見此非外面可察如朝夕狎昵敷河者十叮九嚀心記而不㤀亦恐非謊說以此益悲沈逰撃之盡心東事而傳首九邉也其始苟非逰撃之畫地㝎約五十日不動龍灣法駕幾扵過江矣倭守京城逰撃紿行長以天朝興師自湖西断爾歸路倭扵是南下非此則法駕不得還都矣秀吉死而釜山之倭撤歸邦域始平亦緣丸毒有功但秀吉未死而逰撃先誅無此極寃矣此事不出扵逰撃之口者軍機貴秘事未成而先洩大害也若令敷河早歸而逰撃尚在豈不藉是為功大張口快談耶今因恬軒所記發明餘意追弔石沈逰魂
[난-001]押 : 狎


參商 
 
今之接倭事莫大扵參商我以草根易彼銀錠利害可知然倭俗病必用參不得者死若廢其貿易則以死争之易以生釁不得已許之故國中參亦絶貴難得也然考之前史無此說非自古而然者也倭是島民瘴癘之地癘氣有盛衰而然歟我邦亦有瘴毒之地未聞以參治之意其俗習成風也今見京裡醫多藥備無論症之輕重皆用藥得效疑若非此不得生至逺州窮鄕無此而其殀壽生死畢竟齊䓁俗別故也余所親識有善病者恒用參療治或闕焉則便欲死不得已盡賣庄田而継之及田竭而疾瘳乃貧甚躬業農㓛或露宿畦塍而氣不疲焉以此推之方来倭事亦必有似之或瘴毒遷易或參竭而不得知其不必死則彼將無此争矣近時朝臣建言廢商而國中之參價倍聳知其有滲洩也以草易銀大利也以銀易死大欲也雖欲閉得乎廟筭恐有不密


館課 
 
國朝有月課之法必揀選文臣以詩律表箋奏議之類試其優劣為課終歸無用之具應之者皆倩手代述亦多廢閣不舉余近得皇明舘課断爛一卷即王錫爵沈一貫之所裒成也其議論文章極有可觀太學士以下無不與焉關係國體不用虚文皆當時緊重事實噫我國之月課乃效顰而訛壞者也若修明此制無論重臣逺두001官三公之外皆試之擇其善者次弟成秩進為御覽其合宜者大臣奏行之褒賞随之其不應者及不成倫理者或貶或罷惟其當則豈非大益如此不但為羣策畢陳亦使廷臣留心庶務才能日進矣
[난-001]逺 : 違


柳杖 

䘮之有杖為扶病也苴杖用竹削杖用桐斬重扵齊則必苴麄扵削矣桐杖必削則苴取不削也削待治㓛而成其不煩治功而成者惟竹為然由此觀之苴者只是不煩治功之稱則然苴衰苴絰云者衰不煩緝邉絰亦不治麻而為之至齊衰則衰必緝邉絰亦略治麻而成者也余謂古者棺必用桐既棺而殯明日成服用其材為杖取其便如社之用栗非有他義也今俗樹桐者甚稀故桐棺者亦罕貧室之䘮求桐未必得國家宜別立庶人之例用柳無妨馮善家禮集說無桐代以柳云柳者類也亦扵同父之義允愜金沙溪備要亦従此說故余遭妻䘮従之盖居山者必以魚鼈為禮居澤者必以麋鹿為禮君子以為不知禮故禮者従宜者也麻冕禮也而聖人従純麻紼禮也左傳宣公八年葬敬嬴旱無麻始用葛紼卒哭受葛禮也而無葛之鄕用苘可以為證


退溪再娶 

婦人之性或多不賢丈夫宜寬以容之不使宣暴扵耳目不然其賢不肖之相去不能以寸矣退溪先生與李平叔書云某曾再娶一值不幸之甚其間頗有心煩慮亂不堪撓悶䖏每讀至此不能無疑也今扵李公兄弟之外孫許得先生手茟其封皮有道次密啓看五字不知本集何獨漏此不錄盖李公自陶山辭歸有煩不可盡言者故以書密囑令獨見而無泄焉弟子之扵師事之如父則師亦宜視之如子而人倫䖏變之際恐不可終嘿也李公既沒其父叅判栻一一收拾送之陶山以至刋傳後世則又非李公之志也今語錄中載一條云李公之夫人聞先生䘮食素三年然則李公必因此感悟有委曲善䖏者矣先生語嘿有關扵倫常如此語錄又載先生與長子寯書數條一云汝既多眷屬蒙兒不久當娶吾性厭煩喜靜不得已父子孫中觀勢分住一云父子異爨本非羙事但汝兒軰長成婚嫁無容身䖏勢不得不至扵此古有東宮西宫南宫北宫之制與其同䖏而異財孰與別䖏而猶不失同財之意乎一云汝無所歸贅寓艱窘每見汝書輒數日不樂上下叅商所謂心煩慮亂有為而發也寯即前夫人出雖謂厭煩喜靜豈無可以䖏此者而至扵贅寓艱窘耶以先生德義終有沒奈何䖏則反不若柝産鎭安之為愈先生豈錯筭而謬䖏者哉人家變事不少或至激成乖亂故詳著之


河緯地 

六臣之死獨朴氏有後成氏有外孫其餘無聞張旅軒集有河公碣銘云墓在善山府西古方山公之兄綱地先公登苐公及苐紀地同㮄及苐季弟紹地及子漣皆生員同死扵丙子之禍其一女適李惟義李之女適縣監金仲卿仲卿之曾孫曰崑云按東文選有公送徐剛中兄弟榮親一聮云鴒原前後君堪羨荊樹叅差我獨傷兄弟登苐或誤傳也公甞承命與諸儒撰歴代兵要世祖為首陽大君啓請加撰集諸臣秩公獨啓以為加秩之請恩出扵下不可受其籠絡終辭此皆不載扵六臣傳許眉叟疑塚碑亦漏故錄之


心軆 

心活物無可取比不過曰鑑曰水鑑與水可以受物之来照而不足以靈應也物来則照物去則空姸則姸則其變在物不繋扵鑑水之靈也今論心之體則曰未来而不迎方来而畢照既去而不留此疑若與鑑水相似然有人相逢扵十數年之後便識其面聞其名而知其為何人是不留之中有留者存故耳目既接便能識認方是為靈應也故曰魄能蔵徃若只如鑑水之閱物則乃一迷罔無覺之人矣蔵徃屬隂靈應屬陽蔵徃如種在圡中靈應如萠芽外見陽魂雖資扵隂魄其所以蔵者寂然無迹而心常不覺當其事物之息湛然虚明一毫不著如鑑之空如水之止雖鬼神莫由窺其際也然聖人謂顔子得一善則拳拳服膺而勿失之若果奉持以著之心胷之間則疑若反為一善所累不得為冲漠無朕之本體矣顔子甞有仰鑚瞻忽之語此盖求之篤而未至扵卓立之際始學之方亦湏温故而知新旋得旋失亦不濟事斯說也恐是㩀始而言非道成之後乎其得之真而守之固所以為顔子也聖人又甞論忠信篤敬矣立則見其叅扵前在輿則見其倚扵衡彼忠信篤敬果何形象而乃至扵叅倚在目耶此不獨心為所累一立一行橫肚礙前無湏㬰離與儒門他日論心體者似不相契何也余謂此對越上帝之義也詩云昊天曰明及爾出徃昊天曰朝及爾逰衍一徃一衍昭昭儼臨是持心之軌則也不然彼忠信篤敬雖得之必失之忠信篤敬者不過性分內事性出扵天天之主宰曰上帝人受天地之中以生凡動作威儀如枝流之扵根源本體呈露少忽扵此則一時勉行終非實有故聖人推其本為言詳味一其字非但帖在忠信篤敬上即指忠信篤敬之所従出是也其所従出非上帝而何如人臣䘖君之命以行而心心念念不㤀乎君方是為可行也此聖賢茶飯之話不必重加提起上帝字而意無不明也余平常體驗于身終未見其有實則故委曲為觧如此借曰不然凡學者用此操存恐亦未有大害耳


夢詩 
 
余夢有詩多不能完記不過一二語甞到故將軍亭臺得一聮云蒼波萬古色一一變成苔其愴古幽㤪之意一字一淚要非鬼助不能也夫夢亦思慮所及不知緣何而有是哉近又夢得一聮云五夜聞鷄推枕起十年歌鳳旁溟行屬對精㘦不害為佳句但扵身己事煞不著題古人云人扵夢寐可以卜自家所造或者不覺之中余有所忽謾而然歟是可懼矣遂上下補成一律以自識曰牀書一任素塵生閱眼多應審物情云云容華易謝心何頼愁病交侵夢亦驚惟有江湖舊時月流光偏為自家明


大成至聖 
 
稱孔子為素王自杜預始謚為文宣王自唐玄宗始至元成宗加大成至聖字前此世祖聽妖僧祥通之誘闢儒道二敎貶孔子為中賢尊桑門為正道及成宗即位元年詔中外崇奉孔子追謚如此其力量大矣後人多謂陪臣不當稱帝王若然大牢八佾之享獨可以堪之耶明英宗制曰孔子萬世帝王所尊已有大成至聖之號祖宗以来既仍其舊不必增益若大成至聖本扵孟子中庸猶可以擬議也然則思孟所稱便是㝎論何可以元人之所加而必欲去之耶正統之制無可改評又若以追崇為疑則亦有說自殷以上無謚謚者周人為之也人生扵三事之如一太王王季文王諸侯也周公成文武之志追王三世苟無追爵之義此何以稱焉事之如父而獨不可及扵尊師耶盖三世之追王非殷爵也周人自王之也周人貴爵故身在王位奉之以如己也夫諸侯之謚請命扵天子天子則稱天而誄之卑不誄尊禮也周公郊祀后稷以配天宗祀文王扵明堂以配上帝則追王之舉亦必以天命加之也孔子之王號恐非後世妄加郊以告天承其命而王之有何不可歴代遵行既久必欲削去自是明人之妄議故退溪不韙之也


文廟従享 
 
文廟従享七十子䓁耳家語之公伯僚及馬史之林放蘧瑗皆可疑其詳不可攷或者林放之先貞後黷公伯僚之改過向善都未可知伯玉者聖人雖尊敬取友而伯玉之或屈下師事又未可知至申棖之兩出只㩀後来註疏之說未詳其信否如南宫敬叔者果誰能辨得分明耶聖人甞有鳴皷攻求之語終在十哲之中聖人道大德宏必不以一疵而棄之設或有是千百年配享而一朝斥去則聖人其不以為允愜也必矣愚以為信以傳信疑以傳疑史家之㫁例也程篁墩所論雖若有據不必紛紛然更加去就之也如漢唐以後諸子未配者亦勿輕許既配者其大段玷汚之外仍以遵之不害為忠厚之論矣


風聞論人 
 
于慎行穀山茟塵云唐武后以術制羣下諫官御史得以風聞言事互相彈劾率以險詖相傾覆此風聞言事之始也我國則自燕山朝始至今諸諫官只以此塞責事有違誤輒以風聞失實避嫌而已觀聽慣熟不以為異也人皆謂又若無此多官之秕政虐治將何以少戢此甚不然風聞而非實見故罪之無迹只助傾巧之勢而有力者必脫縦曰坐罷世不以為耻朝入彈墨暮擁冠盖何益之有哉論人湏是有根據可尋俾不敢妄諱也苟其納毁扵流言為陥害之機則彼安可無反坐耶吾知聖世必無此武后燕山其不足法明矣


樂專扵上 
 
汲書云樂專扵上權專扵臣權專扵臣刑專扵民此語最可商量樂者以聲色飮食宮室輿馬之䓁是也不以奢濫樂不專奢一分增儉一分减儉一分减民一分飢于斯時也必有怙寵慫惥擅權虐民之臣矣雖有殉國正諫之人其得容喙耶凡所以為樂咸出扵民財財者出之有限而用之無度則非刑不得故曰刑專扵民也鄭暁云人之生財者日懶一日財之糜費者日甚一日才之用世者日卑一日世之忌才者日狼一日民力既屈人䘮樂生耽逰食而逺夏畦者㴞㴞財安得有裕也雖通才異能嘿念詳筭有可以斡旋興亾之運而輒為煬竈者所蔽顧何敢措其一手乎于斯之時或括囊而逺遁或縶縛而無成故于慎行曰天下之事平時患在操㘦臨亂患在牽制操切太過則變以刻成牽制太過則機以懦失此古今通獘志士仁人所以撫掌竊嗟不休者也


醫 
 
時俗每言病不能殺人藥不能生人然其實病能殺人藥能生人不然謹疾之戒醫療之方何従而有此哉夫京師是醫方所萃之地有疾輒訪醫有訪輒用藥無效歸之疾有效歸之術其扵有效疑若非此則幾扵危亾矣驗之鄕閭無論症之劇歇一皆坐視而已又疑宜生而入死者衆矣然畢竟京師未必多壽考鄕閭未必多死亾又或坐視者無事而務醫者罹患此不但醫之不能益徃徃多促命所以不治為中醫也此無他疾有淺深藥有優劣方術失其要也熱極似寒寒極似熱迷而妄試則藥亦可以反殺人矣知其要者之言曰藥劑之起不過三方氣用四君子血用四物痰用二陳皆一方四料後人增損佐使有許多輕重之劑診視不精用料不審多合而少擇舍本而治標八九是妄耳何異扵廣絡原野冀獲一兎耶余謂典籍廣而儒道衰醫家繁而方術迷不能審擇以醫為無益者是謂水不能勝火者也


鹿鳴宴 
 
古者鄕飮有四一則三年賔興賢能二則鄕大夫飮國中賢者三則州長習射四則黨正蜡祭後世多廢不行惟鄕大夫飮賢者稱鄕飮酒亦曠世或舉所以禮堙敎弛而人風日趨扵汚下也余見鄕里丁民以農暇羣聚習射稍有規法歲末則少長咸集餠酒為樂謂之洗鉏宴其少長之序歌舞之莭頗有可觀但欠為之指導而陳說之也在上者苟有因以風動之豈無以漸復古之幾哉今之式年科即鄕大夫三年大比之遺制大明之法兩京十三省撤棘之日有司設席以待考試官及中式舉子謂之鹿鳴宴此亦愛禮存羊之義也我國亦三年一比則宜舉此禮使人知禮法之有在亦作士之一助也且防換面替入之患其說在瓊山衍義補


抽茟 

許筠遇老宫人聞大內事述先朝憂勤作宫詞其一云三茟淋漓待兩銓一枝抽得首陞遷聖心謙讓知天命造化安能敢避權自註中廟明廟皆然盖庶官注擬先以三茟識其首副末三望任抽一枝従其所識而落㸃焉近時始入仕者天㸃㪚下恐皆用此規也聖心豈容私扵其間


祭享 
 
人家祭先情當豐潔然貧士無由徒欲視效貴富則以至扵傾敗而無廟者多矣此不知分也古者大夫有世祿圭田士則薦而不祭大戴禮所謂無祿者稷饋是也後世人無恒産廉淸公卿或有罷官屢空無以為禮者故曰稱家之有無也然有而益者易而無而减則為耻故既有㝎制宜减而不宜益也周禮逺矣今之所遵者朱子家禮耳饌品不過數十而朱子亦謂費錢難辦已慮其不可継也今世無祿之家必取多品既不自量而品必豐侈不計力之不贍此居山者必以魚鼈為禮居澤者必以糜鹿為禮君子以為不知禮則其競闘奢糜務取逺方珍異者多見其惑矣况家禮初祖祭食牀長五尺濶三尺五寸而六籩則器不過八寸許矣其北端杅두001盞大羹鉶羹匙箸各一合十器則器不過五寸矣祭用特牲或羊或豕其肝不過一拳之大如祭時合享四代者設八位而初獻必用肝炙以一拳之物分為八串其不豐可想苟其齋誠蘋蘩蘊藻之菜潢汙行潦之水皆可以薦獻何必豐侈而後方可以享祀耶
[난-001]杅 : 盂


司業 
 
靖社之初首訪遺逸以持平召張旅軒先生辭以疾扵是特拜成均司業始無此職為先生設也按髙麗百官志司業或稱司隸今成均有司隸而又設司業則誤矣司業之稱本扵周禮周禮두001樂正司業父師司成之文其置官則自隋煬帝始業者指樂之두002業則謂司樂也隸亦是隸樂之名與司業何別但今之司隸望淺非所以待賢者宜改新其號設司業而汰司隸可矣
[난-001]周禮 : 禮記
[난-002]?: 簴


邵二泉 
 
邵二泉寶云寕為真士大夫不願為假道學此意是而語非者也皇明二百年間儒風盖蔑蔑焉未必非此類誤之也所謂真士大夫內實而外荒者也其假道學者外飭而內虚者也兩相比勘奚啻內實者勝然自有內實而外飭者乃君子之廣居正路何必曰外荒者反勝耶余觀近世士風導之以擎跽曲拳固不免羊質虎皮之譏久之成俗猶不失都雅可尚也導之以任真無拘雖若坦懷天然久之成俗㴞㴞是外內俱失為駁雜無行之徒其是與非扵是可判子曰汝為君子儒毋為小人儒方始是語無罅漏若邵寶者誤天下之人矣夫


趙邠卿 
 
孟子一書傳道有功然其初淪扵諸子至程朱始列為四子之目程朱之前已有韓退之知之退之之前又只有趙邠卿為之註觧今朱子之亦釋多因舊說其知見不淺非徒目視而口談盖有心得者孟子有巖巖不可奪之氣像邠卿盖曠感也其為國秉莭書之史策固已卓然在人耳目其不負良友操心皦如亦煞多矣邠卿始為皮氏長避唐衡之禍變姓名従官舍隱賣餠為生北海孫賔碩見之知其非常人載與歸白其母言今日得死友延入拜母蔵之複壁及衡死始還郡後賔碩以饑荒南客荊州邠卿以太尉持莭慰安天下遇扵荊州相對流涕為劉表陳其本末由是益禮賔碩及其病亾又為行䘮也此不但見其終始操執而賔碩之一見扵行道車轂之下已識其非販賣兒則視瞻步之間必有不凡者存而末梢一著亦非偶然而為之也甞論善惡之迹惟聖人不移自中人以下或因一時之義氣或勉强向善或以時勢之不得已或詐冐或慫惥未必皆素㝎也如龍比之忠曾閔之孝所謂常伸扵萬物之上無所徃而不然如邠卿者非得諸經訓烏能如是


繆肜 
 
小學之書載繆肜至行不特此一事肜仕為縣主簿時縣令被章見考吏皆畏懼自誣肜獨證㩀其事拷掠苦毒至乃體生䖝蛆踰涉四年令卒以免太守梁湛召為决曹事湛病卒官肜送䘮歸隴西會西羌叛湛妻子悉避亂肜獨留不去為起墳塚晝隱旁窟夜負圡賊平而墳已立其妻子意肜已死還見大驚關西咸稱之共給車馬衣資肜不受而歸執守如此豈不能齊整家法感化親族耶王如祥者朱子雖亦有取而仕魏至三老仕晉為太尉其扵名莭掃地視肜所䖏相去不啻九牛毛矣


南冥先生 
 
南冥曹先生與東臯李相少有親分李既登庸南冥隱扵智異山後以尚瑞判官召至京又將還山李相不相訪南冥造焉則良久而後従內屋曳大套鞋出迎寒暄之外無他語乃曰尚瑞判官亦好矣何不任職必也持平掌令而後可耶南冥大不悅辭歸東臯語人曰曹某量狹矣人謂李相將試其量而登薦此恐不然居富貴之位者樂道而㤀勢惟恐士之益逺况巍巍自䖏以試天下之士耶夫自傲以試之顛倒其心可以得草莽屠沽䧺俠之心如漢祖之扵酈生英布是也商顔採芝翁尚不可以慢罵而屈之况抱道懷義之士耶設使南冥量弘而不見扵色辭亦必不立扵賤士輕禮之朝矣古者聖王之世延聘山林蒲輪贄幣三復頻繁未聞以㣲末小官徵焉而宰相輒以尊貴臨之者也噫朝廷不見有無獻子之家者而乃以五斗欲鞭策樂道之人難矣然東臯此舉南冥有以致之其先造也已失自重之義未聞大夫不先而士趨扵其門也吾扵曹先生不能無憾


赦 
 
王者體天春生秋殺理不可闕一故曰春一物枯即為灾秋一物榮即為異也賞不可不信則刑不可不終後世人辟務循人悅有喜慶輒赦赦則莫不翹首側肩或因連權貴貨賄密徑冀有僥逭而罪不可復懲矣此宵小之幸而無辜者益寃何謂同慶管仲曰赦者先易而後難久而不勝其禍法者先難而後易久而不勝其福故恵者人之仇讐法者人之父母盜賊不勝則良人危法禁不立則奸邪繁赦者奔馬之委轡無赦者痤疽之鍼石也此說尤可以警發也今國家將有赦令其竊竊懽愉稱戴恵渥者率是作奸犯科巧脫刑死之類也扵善民何與焉其或賢士大夫眚灾郵罰逓罷流謫只合省愆圖新恭侯限滿而已其或非罪含寃撃鼓訟白宰相為之甄別則可也若使混與怙終猾賊同入恩宥則其心幸歟耻歟朝廷之待士大夫亦不當若是之輕薄也余謂縦不能無赦赦止扵愚氓不及祿秩之身以飬廉隅以刷綱紀即時政一助也綱目赦必特書所以警也若每歲有赦一歲二三則雖欲書得乎國之多慶必扵衰末彼治世之無赦豈無小小慶幸而然哉


蠲租 
 
蠲租恤民非深扵政要者也有田而後有租租减則有田者被恵自井地廢齊民有田者十無一二焉是上有霈渙之澤而下抱顑頷之苦何益哉有田則富哿矣富人無蠲何害故荀悅之言曰官家之恵優扵三代豪強之暴酷扵亾䅈彼熂山封水保為家利者猶竊竊然日望田租之半除而居髙位者務遵其願徒獘國用何哉


禍淫不終 
 
天道禍淫不終厥命漢賊曹瞞之言此朱子所以有感扵劉共甫之言也以今考之善者偏禍惡者偏福何也若貧富貴賤之類係乎人人心不古與道乖反則理或有是若壽夭在天而善者多無年是又何也觀乎孩提其爬嚙罵詬貪嗜吝攫者其生必遂而壽而畢竟多富且貴不然者反是由此言之其天賦已㝎而非人事之所得與也意者氣數淆漓天亦有不能奈何歟宜曹瞞之索性為惡而無所畏忌也噫


我朝八弊 
 
論我朝蠧弊者曰備局專而政府為閒局政院只事出納而承旨為該吏別司都監而本司反為剰官數逓官員而省事有同郵舍不管文書而吏胥得以弄法職多兼帶而無專責之實事歸曹司而無分職之意課責不明而癏曠成習凡此八條皆識時之言也然自古言髙麗三日公事謂不能耐過四日也雖有良法羙意其如不行何哉余謂別立一司以考校舉行條件為職其有令甲而廢格者一一覈奏犯者有㝎律限年逓職赦令不與焉其不能覈奏者人皆得以言之十年錮廢亦赦令不與其前後條件百司皆具一本各得閱審此頂門一鍼矣詳在藿憂錄


求知己 
 
程子與韓持國泛舟西湖有謁見求知己者程子曰只為曾有不求者不與来求者與之遂致如此持國便服人見奔走于權貴之門莫不唾鄙其為權貴者亦未必不知其醜態也然畢竟得之者此人而恬靜畏避之士不與焉余甞謂是亦常情然也余家居對饌蒙兒羣不知笑罵近前求食者雖可厭惡而亦必分與之其知耻逺避者亦知可尚而每忽㤀焉今官人之道何以異是是以惟王文正歎惜扵張師德者千古一人


継母弑父 
 
梁人娶後妻後妻殺其夫其子又殺之季彦過梁梁相曰此當以大逆論禮継母如母是殺母也季彦曰言如母則與親母不䓁欲以義督之也昔文姜與弑魯桓春秋去其姜氏傳曰不稱姜氏絶不為親禮也絶不為親則凡人耳且手殺重扵知情知情猶不得為親則其下手之時母名絶矣方之古義是子宜以非司寇而擅殺當之梁相従之愚按此非難暁者子以父心為心其父有知必命殺之子其違之耶但所生母則奈何不為伋也妻者不為白也母非母則亦凡人也然母出而不為父後者猶服雖出母而母之名猶在也其忍手犯之耶鄕里有人私扵婢婢自有夫杖而死其子既長聞之常曰父因母而死是與弑也何忍母之乎遂逃不知所終余聞之曰此氓正得義理之中人情至䖏不敎而自暁如此凡遭此變者當以此氓為凖至如魯莊之事又別承宗廟社禝之重者更是難䖏然父仇終不可以恝爾則决矣廢䖏別宫使不得恣情行胷供給不㫁以終其身死而無服葬而不祔如是則怨德之報兩得其宜出尚不為服况其弑乎胡氏管見論武后事云稱髙祖太宗之命數其罪而賜之死中宗不得與扵其間汪氏引此說謂魯之臣子無憤疾之心不能仗大義以誅之此亦未穩朱子曰宰相大臣今日殺其母明日何以相見其意盖謂不可便殺不殺則只得如向所謂廢䖏而已可矣然此皆不離扵利害得失之臼也若使當日君臣有聖賢之智而思所以善䖏焉則亦豈無一直會通哉為臣者既不可君弑而賊不討也又不可事主而殺其母也則舍爵祿而去之為子者以罪人之子自居不敢承宗有國遜以逃之則方有寄足之地而心庶幾安矣自此以後母之吉凶有不可計矣朱子只言難理會終不言其如何䖏置未知何意


戒板 
 
近古有一趙姓名官性躁暴其莅邑也怒則手毆侍者旋即悔之乃書戒扵板使侍者竢怒發舉板示之侍者依命趙益怒毆之更甚也偶見屠隆所著鴻苞古有人暴急常毆人其母憂之作戒板俾常持而存警後更以戒板毆人不記全文意㮣如此此事極好笑人而無恒不可以作卜筮巫醫况何與議扵改行入善耶故曰得見有恒者斯可矣凡世之動作雖有淺深之不同其不為戒板毆人盖鮮矣如今日朋黨之禁徃徃有恰相似䖏


延謚 
 
國俗惟正卿以上賜謚死而謚周道也凡大夫皆然或有絶俗之行雖非大夫如童汪踦之類是也今通政以上位在中大夫如何不謚又如有㓛勞扵國随其輕重雖贈官而有謚可矣其延謚之家必大張筵席費用無筭有官者必求饒邑為宰殫財為需貧士雖有祖先謚典不敢延命故亦不敢用謚其延之也必神主下堂導之傴僂若親承者然此禮又何所㩀而然耶按五禮儀遣使榮贈條云使者立扵柩東主人扵階間北向四拜使者宣謚號主人俯㐲興四拜陞受謚號退奠扵柩東降扵東階下哭使者出拜送扵大門外如斯而已今人不曾一閱舊典只憑曹吏之口轉訛至此也若䘮畢而謚者又何必然主人扵正堂行禮如儀奉以奠告于廟可矣苟扵䘮內則雖欲宴樂得乎夫贈官贈謚均也贈官則不然何獨贈謚而異哉今吏曹郎官帶徃故有禮弊䓁莭目列邑多受其弊朝廷酌損儀式即莭財之一端而貧者亦不患其無需矣


步打進士 
 
北夢瑣錄云唐僖宗喜蹴毬謂優人石野猪曰朕作步打進士當得壯元對曰若遇尭舜禹湯為禮部侍郎陛下不免落苐優人之含諷甚大比諸淳于髠優孟䓁非列也後世科苐自董仲舒作俑乃至詞賦取人作公作相天下不復治矣使尭舜禹湯為秩宗奚特步打之不售而已哉推此言也則世道或庶幾矣今之詞科去步打即一間耳


未明行祭 
 
周之禮大事用日出故子路質明而行事晏朝而退孔子聞之曰誰謂由也而不知禮乎家禮皆用質明遵此為例也然䘮禮朝夕哭既出施其㧁鬼神尚幽闇也鬼者隂道故曰明則有禮樂幽則有鬼神可以見矣是以鬼道之見必扵昏夜未有白日而恣行也夏后用昏殷用日中與周不同鬼神一也其情狀必有喜惡相侔恐無随世判別之理然三代之禮顧如此何也此未可深暁周禮司烜氏共祭祀之明燭疏云未明湏燭照之與日出之文不合此又何也今俗必行事扵質明之前幽且靜實似允協従之無妨


祭器祭服 
 
古者大夫祭器未成不造燕器不假不粥不與燕器通曲禮又云無田祿者不設祭器又禮運云祭器不假非禮也疏大夫無地則不得造祭器有地雖造而不得具足並湏假借若不假者惟公孤以上得備造故周禮四命受器也然則今無官之士其不具也宜矣家禮祭器蔵扵東壁櫃中此㩀力可以辦者而言表記云君子敬則用祭器云待賔客崇敬不敢用燕器今人家随力略備但用扵尊敬之地可也古者籩豆皆用竹木其勢易以染汚恐不堪通扵常用者或用髹㓒為差勝終欠净潔後世白甆之器實合扵敬事且易得用之無疑也東俗以笠子及白布道袍為最尊之服吉凶通用笠子之制源扵折風笠李白樂府髙勾麗詞云金花折風帽是也花謂其簷四葉折風寒風也今為遭䘮之用禮不㤀本也後張其四檐為平凉子又平其頂而漆之皆後出尤工而折風之名沒焉我東首被箕子之化變為冠帶之邦箕子殷人殷尚白故東人至今衣必尚白有由来也亦安知折風之非殷冠耶禮云夏收殷冔註者云冔之名出扵幠幠覆也所以自覆飾也折風乃東方最古之服而亦廣檐深覆冠之有覆只此物為然則不可謂無攷也㣲箕䓁耳㣲子封扵宋㩀家語宋俗章甫章甫者冔也箕子之不變殷制可以理㫁㩀周頌有客白馬指微子也與箕子白馬合而東俗尚白千萬歲不變奚獨其冠非殷之遺物乎家禮用幅巾深衣然幅巾源扵東京初非古制東俗不▣두001則不必用也深衣必湏廣布東俗布幅不廣費價然後可得孔子居魯逢掖居宋章甫従時也既不可廢笠子則何必深衣而後可乎未明而行事用燭照饌古無蠟燭禮疏云以葦為中心以布纒之飴密灌之若今蠟燭今俗昏禮有刺燭之稱即其物亦不㤀本之意然用之不便蠟燭惟富貴家所需貧士何由得之余剏為燈籠之制竹造而紗籠之內懸油釭䨇設對照亦可為家傳之法
[난-001]▣ : 類選有染


同朝相弔 

髙麗僉議中賛薛公儉廉謹好禮朝官六品以上有父母䘮雖素不知者必素服徃弔此亦有考昔魯公行子有子䘮孟子徃弔有云朝廷不歴位踰階而與人言私䘮而謂之朝廷者春官職䘮掌卿大夫士有爵者之䘮以國之䘮禮莅其禁令序其事其知不知何擇詩云伯氏吹塤仲氏吹箎同事一君以兄弟之道䖏之也夫同父母則為親兄弟故同師者亦推以兄弟之道生三事一其理均也然不肖者䖏之則同父母而有争財焉同師而有争名焉同君而有争爵焉争則忌忌則仇仇則或至扵相殺而不憚皆㤀本而逞私也君子耻之薛公之心亦可為法


林居正 
 
自古西道多劇賊有洪吉童世逺不知如何至今入市兒盟辭至明廟時林居正為最其人本楊州民也自畿甸至海西一路胥吏與之密契官欲捕之輒先洩之朝廷令長淵甕津豐川䓁四五郡領兵徃捕方會于瑞興賊六十餘騎乗髙俯矢下如雨郡兵遂潰自是數百里間幾扵路絶以南致勤為討捕使出鎭于載寕賊入九月山分㩀險阨致勤咸集軍馬逼守山下其謀主徐霖知不免来降盡發其虚實情形遂進軍搜剔又使徐霖誘斬其驕健血黨五六人居正越壑而逃致勤令自黃州至海州盡發民丁以人為城従文化至載寕歴搜無遺居正投入村舍官軍圍之居正刼一嫗使號賊而出即帶弓矢為官軍狀拔劒随嫗曰賊已走矣諸軍擾亂乃奪一馬騎而混在衆中俄又詐稱病卒離陣去徐霖見之曰賊也扵是被擒呼曰此莫非霖之計也盖三年之間發數道兵僅能捕一賊而良民死者無數後肅廟之世黠賊張吉山出沒扵海西道中吉山本倡優善筋斗者勇捷異常遂為窩主朝廷憂之擇申燁為監司搜捕不得又得其黨告其躱蔵䖏武士崔衡基應募徃捕行至坡州有商賈數十驅馬過告者謂皆賊也遂皆縛囚馬皆駿而牝告者曰賊馬皆牝為不橫逸也發諸郡兵各守要路乗夜入則賊已詗知迎而醜辱遂逃無迹後又名出丙子逆招竟不知所終也域中之蔵軀竊發不過如籠鳥盆魚而舉國憂勤終有不能跟尋者東人之無謀自古如此况何與論扵禦外侮而威旁國耶哀哉



星湖先生僿說卷之十五
 
 人事門 

所由 
 
髙麗之制有所由電吏駈子之屬今世憲府禁吏尚稱所由按綱目唐穆宗二年判度支張平叔言官自糶塩令所由將塩就村糶易註云所由綰掌官物之吏也事必經由其手故謂所由又敬宗二年御史崔咸舉觴罰裴度曰丞相不應許所由官呫囁耳語註唐人謂府縣官為所由官麗朝所稱有従来矣駈子今俗省作丘従丘従駈引車馬者電吏者疑今之使令之類耳


奴隸軍 

今之束伍髙麗之奴隸軍也髙麗又有三別抄崔瑀以國中多盜每夜巡警禁暴名夜別抄及諸道盜起分遣捕之分為左右此今之捕盜軍也當時國人之自蒙古逃還者為一部號神義軍合為三別抄後三別抄叛金方慶引元兵三年始平又有兩班別抄意者寒士之無䕃不文者充額為軍如越之君子軍也髙宗十九年蒙兵至忠州議城守副使于宗柱率兩班別抄判官洪翼率奴隸軍及雜類別抄及寇至宗柱洪翼與兩班別抄皆棄城走惟奴隸雜類合力撃逐之事㝎謀殺奴隸軍奴隸軍覺之作亂撫諭僅㝎意者賤人善力作而畏死之心較輕為士者喜詐諼而悅生之心常重故危難得力在此不在彼也今之束伍如撫飬有術他日可恃莫此若也顧待之不以人理任使私門百端役使縦其酷害官従而助其威勢何其謬哉鳥窮則啄獸窮則攫人窮則詐如是則不但不得力或將反致其噬也髙麗公私奴隸謀曰將相寧有種乎吾軰安能勞筋苦骨困扵箠椘之下乎乃剪黃紙為號約先殺崔忠獻䓁仍各格殺其主焚其賤籍使三韓無賤人則公卿將相皆可得矣事覺㐲誅又元宗十二年官奴軰謀殺國中在位者亦被誅此皆可監並錄之


綵棚 
 
綵棚山者髙麗遺俗也太祖元年冬設八關會結兩綵棚各髙五丈餘呈百戯歌舞扵前皆新羅故事云睿宗十一年王如天壽寺設齋以落之綵棚妓樂連亘道路者三日自是史不絶書至髙宗三十二年崔怡宴宰樞扵其苐結棚為山張繡幕置綵帛山陳伎樂百戯八防廂工人一千三百五十餘人史臣云八防廂者國朝之太平盛事也今蒙兵侵擾竄入海島怡乃妄矜侈大略無畏忌罪不容誅所謂八防廂無所考意是伎樂娛樂之府棚山之所従出也昇平雖可樂懽燕自有其物何必雜戲蕩志若是哉上有侈費一分之濫則害必及民猶革世而此物留傳不廢何哉今也別置都監每上國使至為左右棚競闘新奇每每增添其費許多獨不可每每减損以至扵廢耶昔者明揆叙之奉使来也終不一為舉目若因是而善辭廢之亦無他憂矣國人方將奔走縦觀宰相不免豈勝歎哉


進士幱衫 
 
國初進士服幱衫其制留扵安東權氏之家以靑絹為之團領廣緣皀其帽圓筩如今胥吏所戴者而形短上有平頂盖前與筩連甚無威儀帶以黑絲為之兩端合而固結簏簌垂絲左右為彄其帶之也人以頭貫穿下至扵腰其左右兩彄則圍繞兩臂而垂紳在脊臀人傳明太祖之制然不成貌㨾决是錯謬縦曰有之㫁非古制其不可用明矣兩臂豈可纒縛面背豈可反易乎詩云不稱其服此類之謂矣按五代史契丹阿保機錦袍大帶垂後漠外胡俗或有如此者幾扵不祥


墓銘遺臭 

韓退之為王適銘其墓載貽媒嫗偽以告身紿侯髙娶婦事恐非稱羙不稱惡之義彼適者雖不羈士此豈可傳者耶殆令人捧腹近世張旅軒先生為一張姓作碣張無他顯行及其歿諸子輸財入官追職其父為戶曹叅議者也俗情之愛官爵今古一套而昌黎旅軒亦肯濡染茟尖遺臭無窮何哉


室女寡婦 
 
古人七歲男女不同席蒙稚無知之時別嫌如此疑若太早然外內狎䖏因循習熟戲䙝之間其漸不可遏也又寡婦之子非有見焉不與為友此亦猶疑夫避嫌之過然人家帷薄有謗者必在寡婦與室女此皆無配之身故也其謗也不必有實迹可罪而稍見親昵人輒置疑疑之所歸誰得以白之余見士族顯閥或多暗昧之譏豈非可戒耶古經之訓必經歴過者耳


知己 

古今言交友必以管鮑為首夫相與密比如膠如㓒何世無之或多有勢利之交耳故曰論友扵三代之上當取諸搢紳休彩之列論友扵三代之下則當求諸山林草澤農圃工賈之間盖聖王之世賢徳必在位末俗反之也管仲始與鮑叔賈分財多自與不以為貪謀事大窮困不以為愚三仕三見逐不以為不肖也嗚呼如此方可以當知己之目矣一之為難况至扵三耶卒之薦之扵釁咎俘囚之間得有以展布智能功施天下名流後世向非鮑子之深信不疑仲特一貪愚不肖断頭破肚之一匹夫耳是以孔子扵齊舍管仲而取鮑叔不亦韙哉後之人一見差失便相瑕隙棄擲若遺或至扵殘殺者抑何心哉其間懷抱才智值時不利勢窮力屈與痴蠢同歸者盖七八矣世之將相賢能彼特登髙而望順風而呼秉其幸運者也噫


割勢獄 

余家有故奴性殘忍甞為刑吏號善譏捕一日有訴官者云其兒子為人所誘入深谷割其勢而致死即令密捕不日而得之皆以為快余招其人詰之則云人之外腎治天疱瘡是日見路傍有尿者知其有疾而酷杖果服夫國中病瘡亦許多何其巧值若斯之速耶殘刑之下忍不誣服者幾希一既吐辭後雖有百般訴寃都無所益也世之訊獄大抵如此此雖微事關扵人命為官者只以得之速為能而不察扵疑似之間徃徃有可惜


侵戲新進 
 
栗谷初登苐承文院以不恭先進見罷退溪聞之曰侵戯新來果為無理然既知其然而已入此路豈可獨免李君之事未知緣何有此但後生中有尚氣底人傲視先進擅自不聼非徒駭扵見聞亦非義理之當然此訓恐有未審者及苐出身國法也侵戲新来俗弊也雖知有弊俗豈可因此而不入國法當然之路乎大同之俗亦不可一向强拂如獵較可見其不至大駭者委曲勉従斯可矣如其乖悖駭恠㫁不可従退溪與孫安道書凡先生所令戲事雖不可不従聊暫為之僅以免責而已不可極為淫䙝鄙慢之事以供人笑樂如倡優軰所為也先生之意不過如此今但曰既入其路不可獨免云爾則語意之間欠些曲折宜細分此俗本出扵麗朝粉紅榜苟可以滌去則去矣今不能然者力不及耳


司命 
 
五禮儀宗廟中祭七祀月令五祀加司命公厲為七也註宫中少神主督察三命三命出緯書援神契云命有三科有受命以保慶有遭命以謫暴有随命以督行受命謂年壽也遭命謂行善而遭凶也随命謂随其善惡而報之也盖保守禀命之全者固也而其有偶值不幸及善惡之報皆有神督察之助相扵冥中也司命者軍中有旗又九歌有大小司命註云文昌苐四星也按祭法疏皇氏謂文昌宫星其義非也未知誰得然祭法王立七祀則七祀非諸侯所當祭者歴世因革雖各不同而終未見有諸侯七祀之文當攷


亾魂 
 
程子曰有人過江其妻墮水死過金山寺追薦忽其婢子傳通堕水之妻意及三二日有漁人以妻還之未甞死也婢子傳通亦是心相感通又蔡絛叢談任宗尭者使髙麗將發寄玩好琴書扵故人俄傳舶壞死故人為之嗟惜有女奴暴病不省遂為宗尭音訴其故人曰三琴平生愛賞甲可歸之家乙當奉故人下者可與某凡所寓篋中百物歴歴區分不遺毫髮及歸上下皆無恙愚謂是皆魔鬼所弄人所不知鬼能覺之因人心之疑眩幻作戲魔性本然也凡世間奇恠異常不可窮詰者莫非此類識理者當嘿會焉耳若溺者不返孰知非真有亾魂者在而能現其靈耶


老人十拗 
 
老人十拗者白日頓睡夜間不交睫哭則無淚笑則泣下三十年前事總記得眼前事轉頭㤀了喫肉肚裡無總在牙縫裡面白反黑髮黑反白此太平老人袖中錦也余戯為之補曰㣲睇逺眺則猶辨而大開目近視反迷咫尺人語難別而靜夜常聞風雨聲頻頻有飢意對案却不能食


張可順 
 
張可順者海西鳳山人也鳳山尚武而張獨力學生扵僻逺之鄕無師友之導而能推尋扵殘篇断簡之中得義理之趣自少廢舉業訓誨後生至今鳳山平山之間儒士之風可順之遺敎也明廟因筵臣陳達特除為健元陵叅奉常與徐花潭為神交徃来論學云其所著有人事尋緖目一篇其說本乎河洛之象數二五之流行始言天理推之人事王者君國出治之道學者修己治人之方與夫天下之事事物物無不備載篇末安宅正路之圖尤致意入道之要焉肅廟己巳年間權判書大載筵奏扵是命繕寫以進令該曹褒賜其學之淺深雖未可考盖亦豪傑之士也與平壤之鮮于遯庵咸興之文東湖䓁軰而此獨無聞焉可惜


三費 

韓詩外傳曾子曰少而學長而㤀一費也事君有㓛而輕負之二費也久交友而中絶之三費也飮食財帛不在其中此費則費矣非所與議扵君子立身之方也長而㤀則學之無所得也事君輕負之則非誠心效忠也交而中絶則非義合也何足道哉君子之所可惜者實有三費留心扵小數異端是精神費也勞勩扵不急無益是筋力費也玩愒泛忽居然衰老是年數費也此三者悔之無及學者所當振刷而不失其時也


仙人冠服 

樵夫觀棊而爛柯則惟煉氣服液者可以長生久視而在物不然也然古今飛昇者冠服自在此物何故不即朽爛而恒為其用若曰上界原有久存之物又誰為而織造待用然則上界亦有衣食之憂如人世事耶此未可暁程子曰有人虚空中聞人馬聲某謂既是人馬湏有鞍韉之類皆全這箇是何䖏得之此則未然鬼魅本幻象眩眼忽有而忽無既有人馬何獨無鞍韉與仙人真有其物者不同矣或謂仙人亦只有一軀恒在裸軆單行如昆䖝其待用之物悉如鬼魅之幻象其果然否


仰藥 
 
飮酖謂之仰藥盖謂灌之盡也凡禮飮之爵上立兩柱使不得盡傾所以戒也故雖杯巵之屬飮必不盡禮也欲盡則面必仰是為失儀按綱目齊巴陵王子倫曰此酒非勸酬之爵因仰之而死其與勸酬之飮有別可知世說宋王景文事相類當攷


論交 
 
古人扵朋友之際必曰論交所謂論者何也豈談說眼前之歡樂而止乎其必講㝎相湏不負之義爾若富貴相遇樂利與俱則何必論之而後得耶史云富而為友者為貧者也貴而為友者為賤者也貧賤而不負方始是友也古人曰一貴一賤交情可見一死一生乃見交情此千古刺骨之言也朋友者即五倫之一其始也必有如君臣夫婦贄幣信誓之道也扵士相見禮可見按風圡記越謡之歌曰君乗車我載笠他日相逢下車揖君擔簦我跨馬他日相逢為君越人率朴初與人交有禮封圡壇祭以鷄犬祝之如此既盟之後恐不可輒以過差而輕絶孔子曰故也不失其為故扵原壤事可見吳魯肅與呂蒙既已懽恰而又必結友而去其結之也必升堂拜母約為兄弟之義也今人扵朋友稱兄弟亦古義也


羅俗 
 
今俗卑者扵尊貴之前必跪而以兩手据地為恭羅之都北方虚缺故女子結髻扵腦後因名北髻狗之短尾者世謂之東京狗此皆新羅之俗也今嶺南之俗紡績甚力婦女夜少眠此亦舊俗也其源出扵儒理王夫后稷稼穡而邠俗務農大姬好巫而陳俗好歌舞遺風所由来者逺矣君子立法可不慎歟


鄕樂 

樂學軌範載俗樂無㝵之名按髙麗史無㝵之戲出自西域其辭多用佛語姑存莭奏字書㝵與礙同無㝵謂無所礙障也羅僧元暁瑤石宫失火之後易俗服自號小性居士偶得優人舞弄大瓠其狀瑰奇因其形製為道具以華嚴經一㘦無㝵人一道出死生之語名曰無㝵仍作歌流于世曾住芬皇寺撰三昧經置茟硯扵牛之兩角上謂之角乗賛曰角乗初開三昧軸舞壺終掛萬街風月明瑤石春眠去門掩芬皇顧影空又按東京雜記元暁甞撫玩曲項葫蘆歌舞扵市後好事者綴金鈴扵上垂綵帛扵下所謂腹若秋蟬項如夏鼈是也


動動曲 

動動者不知何指意者今倡優口作皷聲而為舞莭者是也動動猶鼕鼕也新羅鄕樂有五金丸月題大面束毒狻猊是也金丸者古所謂宜僚弄丸是也今人或以四五丸相送擲空一常在手餘悉在空也月題者恐古所謂以儒為戲是也即假面圓額如月也大面者為黃金假面如佛像也束毒者亦假面如鬼形也狻猊者恐自異師夫木獅子始今迎北使尚有此也皆㩀崔致逺詩可以想取矣其束毒詩曰蓬頭藍面異人間押隊来庭學舞鸞打鼓鼕鼕風瑟瑟南奔北躍也無端動動之曲必此類矣


舞鼓 

舞鼓者自寕海浮查始其䨇蝶二龍即後人加飾爾余甞戯為舞皷樂其詞曰揚淸歌撃舞皷佳人雪腕衫袖飜槌發千秋無盡恨何年逐客留湘沅汎汎仙查海上来新成畫鼙增煩寃風鳴衆竅怒濤興老龍出聼鵬咮褰流傳樂府考為莭回雪輕雲滿眠繁争珠二龍繞花蝶百奇千巧難俱言吾聞俗戲易蠱心促音未宜奏君軒迷茫魯薛舊譜逺悅耳巫風合㫁魂願言一聼思將帥武蠭精銳守四藩嗟爾舞皷徒紛喧大抵俗樂徒不過女樂故末乃著其歸正之義


抛毬樂 

抛毬樂者㩀沈存中茟談海州士人李慎言夢至一處水殿中觀宫女戯毬山陽蔡純為之傳叙其事甚詳有抛毬曲十餘闋詞皆淸麗今記兩闋侍燕黃昏晩未休玉階夜色月如流朝来自覺承恩醉笑倩旁人認繡毬堪恨隋家幾帝王舞裀操盡繡元央如今重到抛毬䖏不是金爐舊日香今之此戲自勝國流傳其始必是因此為之而自中國傳到者也


蓮花臺 

蓮花臺者本註云本出扵拓跋魏用二女童鮮衣㡌㡌施金鈴抃轉有聲其来也扵二蓮花中蔵之花坼而後見此必因花神踏歌之類而為之也


五羊仙 

五羊仙者㩀唐李羣玉菖蒲澗詩云五仙騎五羊何代降玆鄕註引寰宇記髙固為椘相有五仙人騎五色羊持穀穗遺州人因呼為五羊城又南越志菖蒲澗在熈安縣姚成甫扵澗測遇丈人曰此菖蒲安期生所種合而觀之五羊仙之戲必指此而云爾


壽延長 
 
壽延長者不知何自髙麗成宗時崔承老疏論奉佛之失云唐徳宗妃父王景附烏髙恬䓁為聖壽延長鑄佛像獻之云疑即因此而為之也蓮花臺亦不過因採蓮曲之類者也許漢陽舟行迷入一溪夾岸皆花苞一鸚鵡喚花開一聲花苞皆坼中各有羙女長尺許能笑言至暮花落女亦随落水中


獻仙桃 
 
獻仙桃者出扵王母事麗朝崔忠獻令羣妓作蓬莱仙娥来賀之狀不過因此類而起也以上八條即髙麗樂而獻仙桃壽延長五羊仙抛毬樂蓮花臺舞皷六者國朝遵用又添夢金尺受寶籙覲天庭受明命荷皇恩賀聖明聖澤六花隊曲破䓁樂聖澤以上自是典雅題目無愧扵隣國之聞然亦不越乎妓樂為可歉至六花隊以桃杏海棠梨薔薇小桃為飾又至鵲舞香山莫非兒戲不足觀今循用三百有餘年無一人執奏通變者可異也嗚呼樂以和淡為貴非所以導欲也朝家有事選上八方妓女傅粉施朱百冶千媚雜遝扵廣庭至妙舞飛燕釋迦世尊䓁語令人代羞髙麗崔承老上書以喜觀鄕樂為光宗之失徳又至毅宗設彩棚花樽獻仙桃抛毬樂䓁聲妓之戲皆宦官白善淵䓁慫惥為之史臣書之以為後戒數年之間卒致鄭仲夫之難殷鑑不逺奈何襲謬不改至我太祖回軍之後趙浚時務疏云本朝樂莭凡宴饗賔客必作唐樂継以鄕樂倡優歌舞不合中和失禮樂之本矣按中朝廷儀只使伶人按樂倡妓不與焉願遵此法宫中宴饗無令娼妓近前此說極正大可遵至我世宗朝雅樂一新不用女樂事見英陵碑可攷恨今世無舉奏凖行者矣


城上所 
 
今之朝報所謂城上所即景福宫門右曲墻上即其地壬辰兵燹以前臺官必集議于此故地雖變而古稱猶存也新羅時其建置州郡田丁戶口未堪為縣者或置鄕或置部曲屬于所在之邑髙麗時又有稱所者有金所銀所銅所銕所絲紬所紙所瓦所炭所塩所墨所藿所甆器所魚梁所薑所之別而各供其物又有稱䖏者稱庄者分隸于各宫殿寺院及內莊宅以輸其稅右諸所皆有王姓吏民焉金富軾三國史鄭獜趾髙麗史皆不具錄輿地勝覽㩀金敬叔周官六翼略著其事在今可見者廣州之砂器所陽川之葦魚所安山之蘇魚所之類舊稱尚在州郡之京所鄕所京城之書題所城上所亦其例也


九章筭經 
 
按儀禮經傳筭數一篇缺後世之論者皆以九章為祖余未得見其全書而見扵註脚者不過勾股衰分之類是也魏劉徽曰九章筭經乃漢張蒼䓁刪補周公之遺書也後周甄鸞作草唐李淳風重註楊輝以為黃帝之書盖未之考爾余謂儒家所用即律呂步天而止耳句股方圓乗除足矣彼盈朒正負之類無所用而徒弊精神聖人必不屑扵此也然凡學者只患心麄變麄為細無逾扵筭術余每敎小兒期三百註說其㓛與讀誦䓁焉許魯齋敎蒙古生習筭術乃自唐尭戊辰距至元壬申凡三千六百五年編其世代歴年為一書令諸生誦其年數而加减之其意亦猶是也今人每以技數而賤之奚可哉


廢世子 

燕山在東宫人知不克負荷孫四宰舜孝有撫牀之請羣臣請其何語成廟曰戒予好色成廟固善蔵護而孫亦敢言也貮君亦君何可以易發讓寕之在東宫政府六曹三㓛臣文武百官直論列世子禔過惡請廢之太宗允之是必先揣上心之必然而後發也然此在父王之所䖏如何以臣下而請廢貮君幾何不至扵廢君耶伊霍之事非後人所可法


問備 
 
問備之規國初之羙風即責備之意也雖大臣之重有過差法司有問備之例大臣荅通或言其由或言遲晩其臺體之不輕如此今之推考即其遺制而只請于上而施之至扵大臣雖有失不敢輕議俗之漸渝如此余謂古者遒人循路曰官司相規工執藝事以諫相䂓之義不必皆告君而後得也告者赤心聼者虚己微事細過帖然無迹巷議街談得以洞明豈非治世之盛事乎詩云伯氏吹塤仲氏吹箎同為王臣有兄弟之義有朋友之情憫其失而正之非揚其過而訐之也後世不然遂非之心既痼惡人勝己一言脫口威怒相加其勢不得已惟有上聞也余見中朝文集有揭帖之例與問備相類彼雖不能信受執法之官義不畏縮凡事大則上聞小必咨詰至扵不従而後■奏之亦淸朝之厚風又免妄論之失人或偶有差失不可以輒揚况彰露扵人主耶噫將何以回復此道耶


資格久近 
 
元魏時征西將軍張彜子仲瑀上封事請銓別選格排抑武夫不使預淸品扵是武夫憤怒千餘人焚其苐殺其父子彝既死靈太后乃令武官得依資入選既而官少應調者多選曹無以䖏之及崔亮為吏部侍郎乃奏為格制官不問賢愚以停觧日月為断庸才下品年月久者則先擢用皆稱其能亮甥景安貽書䂓之亮荅曰今武夫至多官員至少設令十人共一官猶無官可授况一人冀一官何由不怨哉是以權立此格限以停年耳盖後代應調入選之路太廣而年格之制行之既久苟違扵是衆怒羣猜當此任者其亦難矣若但依格序陞殆所謂義均行鴈次若貫魚勘簿呼名一吏足矣將使孫吳頗牧與關轂輠輪之徒駢首老死扵行伍之間也然越例超擢非有則哲之明亦不可馬貴與之言曰古之醫者聆音察色洞知五贜其治疾也有剖胷决脾洗濯胃腎之術也今無知人之明而觧縦繩墨則是未能察脉而欲試華陀之方其異扵操刃而殺人者幾希矣其言亦似有理要之循格超陞不可偏廢察貌認材聞言見心雖不可責之凡衆獨不可先試而後迢耶歴考古来禍亂之作能立不世之功者必出扵麾下偏裨以是知裴光庭循資之法判不得為聖書也


月川 

月川西厓皆退門髙䓁也及月川被召訪扵西厓荅曰如人之冷暖非他人所可與知月川以為譏侮深憾之壬辰之後厓相不安扵朝其歸月川寄書云冷暖二字還之後朝論潰裂有南北之說厓相為南之所宗後獨以月川配享扵陶山書院北人之意也諸生將集議時雪月堂金富倫之子坽題其通文云僮樵在山馬牧在野不能徃會盖託辭云


懷仁君 
 
癸亥改玉之後沈器逺䓁白上曰臣䓁所以知殿下者因宗班懷仁守某之言也仁祖以懷仁為知遇後遂增秩為君丙子懷仁之女被虜為諸皇后有寵以是懷仁多奉使价之命而得其力及器逺之謀逆議欲推戴懷仁上欲宥之百官廷請竟死扵法云


尚相 

武科赴舉者多偽濫先時以朝士為保舉尚領相震在庶僚時武舉者争求為保尚皆許之或未及門而偽著署押者亦多考試官以茟畫不同覈之簡問扵尚尚荅曰或醉著或睡著或卧著所以不同也人謂之有量後官至領相術者洪啓寬謂隂徳嘿佑其臨終自銘曰起自草菜三入相府晩而學琴常彈感君恩一曲年七十三卒扵正寢感君恩者其自作曲


離昏 

國法無出妻之文有兪某者告其妻亂行兩造辨訟獄不成妻亦性悖無夫婦禮重臣皆議國無出妻之律不許其離昏余謂雖無出妻之文其更有不出妻之證耶出妻固有弊然其不孝淫穢有㫁不可但已者則猶依國法而不出乎南州有朴某者其妻性惡一日逃躱不見以此速獄獄官疑其被殺至重刑僅不死後更娶衣纓家女為妻而前妻始出如此者又將奈何為此說者固慮其無罪而被黜獨不念有罪不黜有無限敗敎也耶是以人風一變政在閨壼千過萬惡不復可得以禁制矣若然聖人制禮豈不為婦人長慮而有七出之文何哉治盜宜審人或有刑濫而良民受弊者然未聞因此而遂禁捕盜之律也今之俗盖屏息合眼無如河東獅子吼何也


西厓淸白 

柳西厓之去國其彈辭有云三䖏田庄甚扵郿塢當時國家選淸白吏西厓與焉白沙李相之意也白沙語人曰此不足為柳相輕重而欲洗奸人郿塢二字及西厓之沒家無擔石諸子寒餓殆不能為生鄭愚㐲贈柳季華詩云河上傳家只墨庄兒孫蔬糲不充膓如何將相三千日併欠成都八百桑且云使簧舌者聞之亦足汗顔世傳西厓之新釋褐謁東臯李相國相國謂曰有近畿庄舍否對曰未也曰仕宦之人湏有此始便西厓心內疑之頗道其不滿後蒼黃去國頓無依泊之所寄寓僧舍大見窘迫乃曰當時李相國之言真有理矣


向壁㰤㰤 

近者聞有某人者業文應舉至老不中又屈就䕃仕又未顯而病自度其不起每向壁㰤㰤笑不止問之不荅子弟以為症形錄其事將以詢醫也某見之又笑曰無然也笑有由矣吾平生乾沒舉業不成又䕃仕未顯而死顧念身名碌碌如是是以笑也余聞之曰此便是差強人意今人㘦一奔逐至不能遂而沒猶悼恨不已其能知其可笑也者幾希


笑歌 

李白有笑歌悲歌二篇自是詩人猖狂此未必有深意也昔金哀宗時有男子服衰麻望承天門且笑且哭曰笑將相無人哭金國將亾至我宣祖之世搢紳子弟李慶全李綏祿白振民金斗男柳克新金誠立鄭孝誠鄭恊䓁年少四十餘人結為朋踊躍歌號號鼕鼕曲公行大道中亦且哭且笑曰哭國家將亾笑將相非人吏不敢禁宰相為之歛避俄有壬辰之變人謂其先兆云盖鼕鼕皷聲鼕鼕為莭皷動之意也國朝樂學軌範載動動之樂奉牙拍唱動動詞諸妓従而和之一進一退一面一背或左或右或臂或膝相拍舞蹈動與鼕同音故流而至扵如此也


宗測 

傳云任重道逺不擇地而息家貧親老不擇官而仕世人多諉此流徇以為口實然未必皆出扵孝敬之道適足以助媒榮之習則其扵古人之旨逺矣晉宗慤之孫曰測甞歎曰古云家貧親老不擇官而仕余窃惑之誠不能隂感地金冥致江鯉但當用天之道分地之利孰能食人厚祿憂人重事乎此語更可人意


劉克良 
 
劉克良賤人也登武科官至副元帥壬辰倭變死臨津之戰為國藎臣荷潭手記云劉即其同里鄭某之婢之子名臣錄云乃忍齋洪相家逃婢之子未知誰是要為賤隸也其不諱跟脚尤是卓越當時朝命各薦人才成牛溪恰有重名廷臣咸屬望故舉之者至扵四人之多而劉則又過之其為時論之所歸可見東俗專尚閥閱非華顯子弟雖學如程朱武如郭李人輒賤棄之牛溪雖賢非聼松之子世未必尊貴至此也至扵劉臧獲之子而位登副帥人莫敢掩其善為人可知此豈區區智術藝能可辦哉卒之臨危授命為千古完名豈不是傑然大丈夫乎自玆以還又百有餘年人風不啻每下縦使有克良之才之羙而亦老死皂櫪之間而已矣


許魯齋

許魯齋云馬騎上䓁馬牛用中䓁牛人使下䓁人馬上䓁能致逺牛中䓁則馴善人下䓁易訓使若聦明過我則我反為所使愚聞君子學道則愛人小人學道則易使為下而不足以訓使者即下䓁人也許說乃狙公賦芧之術何其謬哉


善政再任 

守宰將罷邑人借留羣訴者未必皆真誠或私好倡動或權威脅成多不可信近世有南九命者嶺南人也拜順天府使以政最聞朝廷特陞通政階御史某過縣倨甚欲頤使南不肯徃御史大怒誣奏奪級逓爵歸鄕里後均田使某至縣闔郡為南訟寃願借南使君然而御史卒無事南則不徒不加追褒已奪之階不復論如是而可以責勵庶僚耶昔聞兪叅議昔曾以邑民之訴再拜羅州牧使未知若此類果幾人伊川為太中應詔上書言守令數易之害治詔舉其善政者俾之再任未聞有應詔者伊川盖惜之也此法若行豈不益民


反拱 

文獻通考譏髙麗之反拱反拱者謂負手而拱也檀弓孔子蚤作負手曳杖消揺扵門疏云杖而扶身恒在前而用今乃反手却後以曳其杖示不復杖也夫子禮度自守貌恒矜莊今乃消揺放蕩以自寬縦示不能以禮自持㩀此則負手雖非禮法矜持之貌亦消揺寬縦者之所為固有如此耳每見小兒才能學步便知反拱則此豈一國之時俗然哉古人云天下之聲音各自不同惟笑聲及小兒啼皆同小兒反拱亦可例見


反拱 

文獻通考譏髙麗之反拱反拱者謂負手而拱也檀弓孔子蚤作負手曳杖消揺扵門疏云杖而扶身恒在前而用今乃反手却後以曳其杖示不復杖也夫子禮度自守貌恒矜莊今乃消揺放蕩以自寬縦示不能以禮自持㩀此則負手雖非禮法矜持之貌亦消揺寬縦者之所為固有如此耳每見小兒才能學步便知反拱則此豈一國之時俗然哉古人云天下之聲音各自不同惟笑聲及小兒啼皆同小兒反拱亦可例見


孔門不免禍 

韓非云宓子賤不闘而死人手宰予不免扵田常然則孔子之門卒不免禍者奚獨由也哉君子之不幸古今一轍子曰由也不得其死然在子路固有其理在若子賤之賢寕有不慎而致此乎哉鴻烈觧云䅈牛缺徑扵山中而遇盜奪之車馬觧其槖笥拖其衣被盜還反顧之無懼色憂志驩然有以自得也盜相視而笑曰夫不以欲傷生不以利累形者世之聖人也以此而見王者必且以我為事也還反殺之此豈智謀所可預度者哉悲哉宰予死國事亦見淮南子人間訓


絶地脉 
 
葬師之說盛扵郭璞璞祖靑烏經或言經乃張良所作靑烏之前未有此說也按史記蒙恬將死曰恬罪固當死矣起臨洮屬之遼東城塹萬餘里此其中豈能無絶地脉哉此乃恬之罪也恬事始皇殘虐天下不知歛慎卒以陥死不以此為悔而歸咎扵絶地脉其心盖已蠱矣以此推之葬師禍福之說所従来逺矣


腹痛 

韓非子顯學篇曰嬰兒不剔首則腹痛夫天人一理天地一貫頭腹合體故治首所以救腹疾也元人黃子厚醫者也有一富翁病泄瀉弥年治之不效一日讀易至天行健註云天之氣運轉不息故閣得地在中間如人弄椀珠只運動不住故空中不墜少有息則墜矣因悟向者富翁之瀉乃氣不能運舉所以脫下即灸百會穴未三四十壯而泄止矣人有生而泄者余甞試之果驗柳西厓先生一日與弟子坐擲炭火扵泥中水火相薄有聲先生曰此何理哉其甥金李山燦對曰濕盛者腹痛先生即日索架中醫書盡歸之後金山術業之精冠扵國中


散句不押韻 

胡籍溪云服中致奠朋友散句不押韻見扵朱子語類按柳子厚死其友劉禹錫祭之如此籍溪之說本此


大夫不降服 

禮大夫之扵士降服今俗不能行也按隋劉炫傳云吏部尚書牛弘建議以為禮諸侯絶旁期大夫降一䓁今之上柱國雖不同古諸侯比大夫可也官在苐二品宜降旁親一䓁議者多以為炫然駁之曰古之仕者宗一人而已庶子不得進由是先王重嫡其宗子有分祿之義族人與宗子雖疎逺猶服衰三月良由受其㤙也今之仕者位以才升不限嫡庶與古既異何降之有今之貴者多忽近親若或降之人道之疎自此始矣遂寢其事然則不降之例不但我國然矣中華亦同不但今然矣古亦同也然炫謂族人之服宗子為受其恩則誤矣禮尊祖故敬宗豈因其受恩而已哉其所謂庶子不得進亦未必然耳退溪云古人適庶之分雖嚴骨肉之㤙無異盖古禮則實有此義而廢之既久故劉之言如此退說亦欠照考


嗣為兄弟 

古者昏因之義曰兄弟爾雅曰婦之黨為昏兄弟壻之黨為姻兄弟禮記曾子問曰不得嗣為兄弟詩曰終鮮兄弟朱子謂昏姻之稱也今人扵朋友之際皆稱之其来亦似有由矣按禮朋友之墓有宿草而不哭焉鄭氏云為師心䘮三年扵朋友期可也三年者子扵父母之服也期者兄弟之服也雖無骨肉之親有同師同道之㤙故過墓則必哭至扵期年而後止即兄弟之義也子夏云四海之內皆兄弟漢祖云約為兄弟其言則雖未中理而要亦時俗之所然乎但稱兄弟亦似無別余見中國人茟札有云友弟者或似近之


酬酢 
 
今人扵賔客之禮酒至則主人必先飮次送爵扵賔此恐不審也按禮主人先獻賔賔次酢主人主人卒爵又自酌而後酬賔賔坐取觶酬者謂導飮也先酌而後導賔飮也今人則直闕獻酢二莭只舉導飮而已然小雅瓠葉一章云酌言甞之二章言獻之三章言酢之四章言酬之然則今人之先飮或者先甞之禮而非與扵獻酬耶其一章用瓠下三章用兎亦必有義湏仔細別


㮣量 

為郡者治績多繋扵糶糴糶糴不平又繋扵㮣量㮣量雖存奸猾吏軰任其增縮盖斗斛口濶動手逞巧毫之間煞有操縦故也朱子題米倉壁詩云度量無私本只分寸心貪得意何窮若敎老子莊周見剖斗除衡付一空斯乃有感而作也偶閱中國平量圖其為斛皆下廣上殺至口極小狹向所謂增减之獘自無可容可謂精思出奇矣臨民者不可不知


陽城重名 

按綱目唐諫大夫陽城救陸贄仍論裴延齡是年七月為國子司業坐言裴延齡故也後三年又坐事貶為道州刺史柳子厚與太學諸生書曰詔書出為道州既而署吏有傳致詔草者僕得觀之盖主上知陽公甚熟嘉羙顯寵勤勤備厚乃知欲煩陽公宣風裔圡覃布羙化于黎獻也又曰諸生愛慕陽公之徳敎不忍其去頓首西闕下懇悃至願乞留如故者百數十人㩀此陽城素有重名扵世所坐亦微事故不欲顯布罪罰陽為此宣風覃布䓁語掌史者即以實直書之耳其諸生願留要亦是羙事史氏㩀柳文採錄固宜而綱目闕之恐其遺也子厚又曰論者謂陽公過扵納汚無人師之道是大不然仲尼吾黨狂狷南郭獻譏魯叅徒七十二人致禍負蒭孟軻館齊従者竊屨彼一聖兩賢人継為大儒如之何其拒人也兪扁之門不拒病夫繩墨之側不拒枉材師儒之席不拒曲士理固然也此一段關係儒門事亦不可沒昔我退溪先生倡學扵東南従逰之士固蔚然也時新經己卯之禍世以學為諱曹南溟與退溪䂓模氣像每每不侔其與退溪書云近見學者手不知灑掃之莭而口談天理計欲盜名而用以欺人反為所中而害及他人豈非先生長者無以訶止之故耶先生荅書曰降衷秉彝人同好善若以犯世患之故而一㘦訶止是違帝命錫類之意絶天下向道之路吾之得罪扵天與聖門已甚矣人之資禀有萬不同其學也銳者凌躐鈍者滯泥慕古者似矯志大者似狂習未熟者如偽躓復奮者如欺有始懇而終忽者有旋廢而頻復者凡若此類其不能專心致知以期扵有成固不能無罪然其心可尚猶是此一邉人其可㮣以欺盜而揮斥之乎其亦在所相従而共勉也此盖不以南冥之意而有所自沮也又與盧蘇齋書云人之飾智矯情掠虚造偽以得名者其陥扵禍敗固所自取其有實積而華發形大而聲宏徳充而譽溢者名之所歸謗亦随之或因而不免焉斯可盡以為其人之罪乎古之人有云苟欲避名無為善之路今人之扵人顯斥其為善公排其向學曰惡近名也戒召患也至扵為善而自怠向學而中廢舉俗靡靡日趨扵頹壞嗚呼孰謂治病之劑而反為迷人之毒乎此數書實與子厚之意合而明備痛㘦天壤間不可少此議論


五臟圖 

昔有不肖男子有妹而病多取櫻桃和核而啖遂良已男子謂殺一妹生千萬人屠而視之肝膈腐壞而櫻核凝㝎生肉也遂傳保肝之方其生千萬人之功不足贖殺一妹之罪也宋崇寕間泗州刑賊扵市郡守李夷簡遣醫併畫工决膜摘膏肓曲折圖之畫得臟腑纎悉有益扵醫家又慶曆間杜杞執廣南賊歐希範剖腹刳膓一一圖成今世傳五臟圖是也初杞誘降而殺之以㓛遷待制未幾登圊忽仆扵圊中口鼻流血㣲言希範拳撃後三日竟卒歐陽公誌其墓夫殺降非義况並其徒皆殺耶古人作為醫方以濟殀死其意非不㘦至而何曾戮其死屍耶為此者忍人而已矣王莽動引聖人而捕翟義黨王孫慶使巧屠刳剝之量度五臟以竹筳導其脉知所始終其胷中所存扵此亦可見也我國全叅判有享素暁醫方至有撰著成書以利後人扵無窮活人之㓛為如何而甲子之亂斬亦以非辜不免人謂全當壬辰倭亂行道間三屠死屍然後其術益精通然其橫命之死亦坐此為殃云爾余謂正經十二之外又有奇經八脉此亦後来愈加細密者而非屠人不能得也又不知誰剏此智也


公是公非 

詩云善戯謔兮不為虐兮謔而不至扵虐斯可謂善矣傳曰張而不弛文武不能是也如宋之劉原父貢父兄弟博學文辭有西漢風當時歐曾蘇王之軰不甚稱揚而如呂東莱葉水心諸人亟許之原父甞曰歐九不學其傲世如此又以戲謔為能卒不能大顯門人私謚原父曰公是先生貢父曰公非先生生而自好沒猶為稱抑過矣歐陽公非非堂記云是是近乎諂非非近乎訕與其諂也寕訕訕豈羙者而自懋若是哉殆亦二劉之倫歟國朝白沙李相及判書崔滉專尚雌黃然未甞及人之大過聼者不甚怒然其言稗諢而止要皆非善謔者也原父名敞貢父名攽其文章見識俱有足多者公是雜著曰自舉之與人舉之所以厲世矯俗豈可同日而語哉今不惟進士自舉而已至扵賢良方正亦自舉也豈不過乎夫賢良羙稱也方正善行也古之當此名者方將髙卧隱䖏羔鴈珪璋之聘三四至而遂起今皆循循然窺顔色求便利而進矣争門齰指不足以諭其情側肩攫金不足以况其態皷腹自鬻不足以比其羞無乃其實與名不相符哉今世皆知髙賢良扵進士矣不知賢良之害扵俗甚扵進士也何以言之人有言曰南城之澤有兎焉可逐而取也彼聞之者必争先致力焉然其至者必㳺手惰農耳又有言曰有鹿焉則不獨㳺手惰農而後争之必將有舍業而徃者矣則兎小而鹿大故也夫進士兎也賢良鹿也二者皆足以動貪者之心而賢良所動者多可不慎哉公非送焦千之序曰東西漢之時賢士長者未甞不仕郡縣也自曹椽書吏馭吏亭長門幹街卒徼巡嗇夫盡儒生學士為之試扵世情見扵物則賢不肖較然故遭事不惑則知其智犯難不避則知其莭臨財不私則知其廉應對不疑則知其辯如此則察舉易而賢公卿大夫自此出矣今時士與吏徒異物吏道治文書給厮役戇愚無知奊詬無莭乗間窺隙詭法求貸笞詈僇辱安以為己物故無可以興善者儒生學士之居扵鄕里不過閉門飬髙其外則逰學四方以崇名譽然後可以出羣過人矣而一使郡縣議其行而察舉之難矣觀此議論所存大非草草其是人非人猶或近之如今臧否人者口吻何曾發此說話耶然公是之說本扵沮授諫袁紹者而恢拓益奇覽者攷焉


足下 
 
足下之稱自古有之以意推之天子曰陛下諸侯曰殿下大夫曰臺下莭下閤下士曰座下陛上有殿殿中有閤閤中有座尊之之極不敢輒稱其身故稱其在前之人如左右執事將命之類而尊之逾甚則稱之逾逺也足下軆之最下者而座所以承足也其儕友間敬之稍弛者謂之足下凡曰下者皆指侍者而言也人在座上則其座下侍者乃足下也或曰檀弓曾子寢疾曾元曾申坐扵足盖燕寢中子弟之侍者必坐扵足向之下故曰足下也蔡邕獨断曰陛下者羣臣與至尊言不敢斥天子故呼在陛下者而告之因卑達尊之意也及羣臣庶士相與言殿下閤下足下侍者執事之屬皆此類也可以叅攷


熂爈 

山澤之利國與民共之况齊民乎然今人一㘦逐利預自聞官謂之立案保為己有人或費力耕懇則坐収厚稅不啻官賦是國有共利之名而人擅剝民之權其獘不貲也按通典宋孝武帝大明間楊州刺史西陽王子尚上書言湖山之禁雖有舊科人俗相因㬱而不奉熂山封水保為家利富强者兼領而占貧弱者樵蘇無託至漁採之地亦又如玆而更相因仍便成先業一朝頓去易致怨嗟今更刋革立制凡是山澤先恒熂爈種竹木薪果為林仍及陂湖江海漁梁鰌鮆恒加㓛修作者不追云云以此觀之豪右占奪殘氓被毒古今一例且或平原沃野犂鉏不敢入地利不出國受其獘也今宜㝎式其用力修作者外悉去虚名空券各令所在官収而焚焼掩蔵者有罪如是則生財之道也熂爈者焼山為界也今俗扵葬山周圍火焼一道以為界且防野火延及是也


河上公 

世傳河上公道徳經觧一篇㩀列仙傳河上公莫知其姓字漢文帝時公結草為庵于河之濵帝讀老子經頗好之勑諸王及大臣皆誦之有所不觧數事時人莫能道之時皆稱河上公觧老子經義旨乃使齎所不决之事以問公曰道尊徳貴非可遥問也帝即幸其庵躬問之乃授素書二卷然太史公云河上丈人通老子再傳而至盖公即曹叅師也則距文帝時逺矣晉葛洪亦云孝文時居河之濵裴楷云孝文詣問之即授素書道徳章句㮣與列仙傳合意者盖公再傳之師始居河上紹其學居其地者皆稱河上公如鬼谷子之類也


接對儒生 
 
趙靜庵先生遭遇中廟丕興儒敎一日扵經筵白云太學生徒亦宜以時接對扵是召居舘儒生李世銘朴光前䓁講讀所業經書仍問其所欲言咸不能對先生在傍謂曰生䓁誦習聖經揣劘治理寕無所欲言者乎生䓁終不能容一喙先生嗟歎良久余每見此重為世道嗟惜也自課試興而士學趨扵虚文操茟就章者無一實效之可言譏訶不以是至名譽不以是减幸而遂其願則坐廟朝黜陟談說惟意世安得不降彼世銘䓁學扵金大成湜當時之鉅擘而其空疎若是其他又何說昔唐太宗引諸州所舉孝廉賜坐扵御前問以皇王政術及皇太子問以曾參說孝經並不能荅太宗謂曰椘莊王言事羣臣莫逮而退有憂色曰諸侯能自得師者王自謀而莫己若者亾今以不穀之不徳羣臣莫能逮吾國幾扵亾乎朕發詔徵天下俊異以淺近問之咸不能荅海內賢哲將無其人耶朕甚憂之然則俗之汙獘前後一轍况在今又不啻每下也耶然天下之大求賢有方則寕無一介識時務君子哉抑太宗所徵非其人也愚恐當時草野陫側之間必有長嗟永歎者殆有甚扵太宗之惜之也


樂正子 

王制云樂正崇四術立四敎樂正是掌樂之官也蔡邕琴操云卞和者椘野民得玉獻懷王懷王使樂正子占之言石此亦指官樂正者也列子有樂正子輿者與魏公子牟並時禮記有曾門樂正子春者孟子有孟門樂正子克者後世因以為氏也書大傳宣王問扵子春子春曰昔者衛聞扵樂正子云云然則子春是樂正子之弟子也王世貞詩膝行向前心自傷野人何敢望陵陽惟堪寄語樂正子三月如何不下堂恐未該考


同牢 
 
婚義云共牢而食合巹而酳所以合軆同尊卑今人婚禮中設一卓謂之同牢考諸儀禮及家禮何甞同一卓耶東俗之魯莽如此夫男女大婚為人倫之始其禮至嚴㝎不宜如是䙝狎也杜氏通典魏髙堂隆議配享㓛臣云㓛臣配食扵先王象生時侍燕燕禮大夫以上皆升堂以下則位扵庭其餘則與君同牢至扵俎豆薦羞惟君備公降扵君卿大夫降扵公士降扵大夫可知是非一卓之牢也盖夫婦齊軆用牲與同所謂同尊卑也如夫用大夫之牢則婦亦用此牢也


黃錦溪 
 
退溪之扵黃錦溪俊良盖深知也其祭文云執今日而忖前兮寕若人之訾議指虚無以銷骨兮知盡出扵怨隙此指錦溪平日致謗者也盧蘇齋作康舟川惟善碑有學正黃俊良受權臣指停公赴舉之言當時盖有此流傳而非其實也或曰錦溪甞言順興有王氣以此為君子所短云云然退溪要非阿扵所好若信流言而疑退溪則是無所不疑也祭文又云忽有感扵盃蛇此有亦由發矣世傳錦溪風彩動人其莅任星州也有僚員某之妻窺覘欽悅遂病死一日錦溪坐衙有白衣女子隱見扵門外漸覺来逼病随而日深遂不救然至死猶拱揖作推排狀口不絶男女之分則有難屈之操退溪不欲顯言故只以盃蛇為諭其荅黃遂良書云或欲扵錦公狀中改一二䖏然㘦不可露其迹姑當嘿之可也此雖未詳其何指而盖有不可明言者矣退溪荅韓永叔書云仲舉本是文人晩深有味扵此學荅具景瑞書云星州本為文人晩莭漸入佳境業未究而遽至扵此荅鄭子中書云仲舉所見雖未深密猶甚勤懇今已矣荅趙士敬書云仲舉開爽敏快晩好此學在州殊有倡率之事盡力仕學因勞生病又云此人文勝扵詩明快善論事平時有未盡知者今扵其文見之合此數說可以盡其平生矣


三司數遷 
 
常人之情趨避利害而已利亦耻之害猶樂焉者中人以上之性不可以多得故有利而無害者慈父或不能禁其子有害而無利者仁君或不能勸其臣君人者知天下之通情故不責其難而導其勢使人樂就而不知也後世不正本源而憂其末流獘精勞神法終不可立矣如以一事言近世玉堂兩司謂之三司玉堂主經筵兩司主諫諍一時之最淸選也其任亦重且大矣由兩司至玉堂者宦迹無滯故莫不拚命而争之官淸則利薄故既得之後規避成習強引㣲端謂之避嫌召牌臨門偃仰在牀譴責逓罷有不能抑止察乎他司他職未見若是之甚者也夫經席格君之㘦務諫官執法之要職比之則衆職如百體三司如六脉百體雖具六脉受病是謂行屍如是而事未有不頹敗者也聖主之御世也禁之不如導之導之不如由之由而不倦若水之就下何待乎譴罰而三司之官逓必付扵軍䘖如護軍司果之類是也以論思執簡之身帶戎馬折衝之名可乎昔伊川在講官兼判登聞皷院辭曰入談道徳出領詞訟非用人之體其意不過優祿也不若無所攝而厚其俸也今也量宜罷軍職若干取其俸厚飬三司之官使之淸與要併貴與富兼其逓免者必經歲始叙則數逓之獘可以漸革人見得之不易失之有妨則規避非復可憂如是人思盡職庶事可舉矣不然又有一說酒稅之政異扵搉酤實抑末之一端今通街比屋帘戶過半皆為禁吏私利國無與焉宜令憲府一㘦責稅其無稅而私酤亦有罰足以厚飬俸薄之員矣至外郡亦皆歛稅俾歸實用則民力稍似有寬矣


政刑 
 
孔子論徳禮政刑之別人庶幾不迷扵本末先後之序然本既當先末亦可以次之矣夫中人以上無所待而自厲者也其或牿扵見聞循扵利害迷其路徑而其心未必皆倍善故可以導齊而斡旋至扵善者多而不善者少則轉成一同之風刑亦可措也其間頑不即工如古之四凶者不有政刑人必復朶頤趨利駸駸為悖亂之歸矣至若後世民之失敎久矣不啻善者少而惡者多猶恃徳禮之訓庶幾安坐而治者不得為明智也崔寔云刑罰者治亂之藥石徳敎者興平之梁肉也以徳敎除殘是以梁肉理疾也斯固古今之名喩猶未若韓非之深㘦著明也其言曰夫自直之矢自圓之輪百歲無一有而世皆射禽乗車者檃括之道用也雖有不恃檃括而自直自圓者良工不貴也何則射者非一發乗者非一人也不恃賞罰而恃自善之民明主不貴也何則所治非一人也故有術之主不任適然之善而行必然之道此說可表出也余每驗之氓之為善惡未必其始心偶然一事之得失興動陥溺俄而至千里之逺導善熄惡若始達之泉始燃之火則終必至扵若天性也然導善莫如徳禮熄惡莫如政刑今扵㴞㴞利慾之界而謂可以弛其刑禁者奚可哉易蒙之初六曰利用刑人用說桎梏孔子繋之曰以正法也聖人之意固如此矣是以明罰飭法使民畏威寡罪方始有措手之地昭烈所謂益人意智是也此可與知者言


捕虎 
 
隆慶辛未八道多虎噉食人畜甚多朝廷遣二大將于京畿左右道徒貽騷擾獨廣州牧使李瓘設法捕獲數十餘頭八道所獻只百有餘頭然其患漸熄云近時虎之患害浸酷官不肯為意不但人命可哀村無防偸之狗矣至虎噉宰臣庄奴然後發京炮手徃捕亦但貽獘而已無所獲扵是懸賞購之村中已有數人應募殺虎頗多継有峽人聞聲来用鳥銃枝戟相續捕獲既而獲多而賞减故虎更暴而人無用力者夫國法令各縣捕虎其不得者納贖布京司利其布而緩捕令虎益繁育或民有捕者官必奪其皮賞不償勞人豈肯蹈死地敢為耶若果示信扵民賞足以激起則必將有撩虎頭捋虎鬚者出矣執此一端百事可推平時㩀位糜廪者皆京炮之騷擾貽弊者也及夫有事籌略出扵布衣武勇起扵偏裨者乃應募捕虎者也不思簡拔而咨世之無才能者何異扵縦虎噬人也耶


代疏 

昔馬周代常何為疏言固是也不害國家之採用不必問其人然要非聖賢之所屑為也明道代太中為疏父子一軆承命則所不辭矣伊川代彭中丞為疏彭本信従言議無間則相與上下指明是非或無所妨至扵首尾撰㝎猶疑夫涉扵馬常之所措終不若無之為愈至扵伊川代富鄭公論山陵事畢竟富公不肯用而存留草稿又題其端云遂為忠孝罪人此殆過歟司馬公甞問伊川云欲除一人給事中誰可為者先生曰初若泛論人才却可今既如此頤雖有其人何可言君實曰出扵公口入扵光耳又何害先生終不言此固無憾又何前後之若不相似然也富公之不肯想必有當時大段阻礙狐疑遂止也若果勇為而惹事起閙却未必不終為先生之患殃人既不信而必著其惡無裨于事有累扵徳又不若削草不露之為愈余以邈爾霿識妄論至此自知其罪矣然程先生小大云為莫非後學之尊師其扵此䓁徒懷慕效之忱不加辨別則或至扵狼狽難悔故輒敢區區置疑扵其間非立㝎說也且代彭一疏亦有可言者伯叔父母之稱遂為上下所通遵已作㝎論㩀禮長扵其父曰伯父少扵其父曰叔父親疏亦恐有別不可以混稱也如父之従兄弟再従三従兄弟宜有服制之倫序矣凡出後者或継扵父之従兄弟再従三従兄弟當如何為稱服降一䓁而稱謂或至扵疏逺可乎此實可疑而綱目漢宣帝悼考事却以伊川濮議補入又中間添宣帝尊所生以下十七字搆飾成文今人不復知程子書初無此十七字也悼考者即戾太子之子而宣帝無入継之考乃汎稱伯叔可乎稱伯稱叔俱非實際此緣濮議終與宣帝事不同故也如此類豈合掩昧而但置耶別有詳論不贅


澆饡 
 
飯必有盤饌以佐食聖人肉雖多無使勝食氣食以飯為主也奢僣之家日費萬錢猶厭飫不堪下箸抑何心哉凡食者盖為不食必死故也苟可以廢食而得生則聖人亦將不食矣故飯不可已而以肉菜助其滋味也是以崇儉之家雖有多品不屑為也况貧灶耶國朝安右相玹平生惡衣菲食其飯也惟羹藿不甞而和飯客曰羹若不佳奈何荅云縦不佳容得已乎盖飯無他饌者惟澆饡可以增味也此可為居貧者之談柄


父事兄事 
 
禮云年長以倍則父事之十年兄事之說者謂二十而成人則倍者長扵己二十年矣若然何不曰二十年盖古者二十而冠三十而有室此大㮣言之也冠不必二十故曰男子冠而不為殤也娶不必三十故孔子二十生鯉也然則過十五以上皆可冠娶也冠娶成人而年倍扵己者義可以父事也其故何也娶則生子子年與己齊䓁為執友執友之父父事宜然縦彼無子凡二人聮坐其齒䓁也獨尊其有子者闕然扵無子可乎禮又云五年以長肩随之其未至扵十年而七年八年之間則皆可為執友人或十六生子己年居其兩間則上下皆差七年人輒援其上而鄙其下上羞而下怒何益之有夫友也者友其道也無論長少禮恭而言遜以補仁為心䙝瀆慢戲非友也今俗有尊丈侍生之稱以別軰行余少時猶及見慎厚之風對其子談及其父雖其父年少扵吾必稱尊丈此亦稍稍不復見矣凡執友既稱兄弟則扵十年兄事䖏俗以老兄別之其禮比尊丈稍倨余謂兄事云者事之如己兄其可慢耶老兄者謂其老成未必謂老扵己也故朱子之長扵象山即九年而亦稱老兄可以見矣余每扵朋友竿尺雖齒䓁稱彼曰老兄自稱曰友弟耳


車舡 
 
吾友鄭汝逸留心世務每以握奇之術說與我我本昧此法不之領意既又作農圃問荅不泥扵古聞輒出新意規模弘放條貫細密儘多可採噫居昇平之代是古則義髙居多務之時非今則事闕如汝逸不以空言自好者也安知此一書不終為世用乎其中舟車䓁說却有理未知試扵戎陣間果何如姑採錄焉車其制如今軺軒單輪䨇轅前短後長旁設支柱柱上為活眼銕樞上施銕尖可以屈伸住則柱之與輪便成三足行則執以推挽牛皮蔽前中凸如篛笠凸上設利刃左右㣲卷其端以防丸矢之激傷傍人多穿銃眼內設架安佛狼機每機置鈆丸四五升下施牛皮簾可張可卷人居左右用刀鎗撃断人馬之足上施木板以防矢石及雨水三面垂靑布帳不連幅行則為陣住則為營所謂有足之城不秣之馬其制亦好但未知大砲所撞無不粉碎牛皮之堅亦能扺敵有餘哉又云宋楊么浮舟湖中以輪激水其行如飛旁置撞竿官舡迎之輒碎以意度之用圓木橫置舡上兩出舷外其兩頭以杠十字交貫以麻繩扎縛杠之四端周圍如輪而多設激水箑扵其端又橫木中間多設棹拐衆力踏轉則木轉而輪轉輪轉而箑激其疾如飛宜矣又云今日漕舡多敗水軍不鍊若以戰艦為漕舡水軍為漕卒量宜而載乗便而行既達京口操習而退可謂兩得其便矣此說尤善余考宋史虞允文踏車舡中流如飛又按李綱疏云荊湖間車舡乃唐曹王皐遺制其大有至三四十車者挾以䨇輪皷蹈而進駛扵陣馬其制必如此尤可證


灰土築城 
 
汝逸又云戚継光紀效新書云凡城身苐一磚苐二石苐三土然勃勃綂萬可礪刀斧汴京城周世宗取虎牢圡為之堅密如銕髙駢築成都以蜀圡疏惡以甆甃之註云圡築城復以甓砌以褁之若然圡羙則必不以甆矣攻城者必以火砲一甎或碎衆甎随壞石亦然然則惟圡為上若和石灰剛沙築之如今之治壙則豈非反勝乎又如自觧石亦能成石皆可取也自解石者石在地中因崩壞露出曝日雨濕則自粉也與石灰火蒸水投而㪚者同理然其未觧也石堅而圡疎則築以合之利害疑若有間石灰不可多得若用之有術豈不如甎甓之易缺乎要在先試而後可耳甞細詳石灰築壙者惟灰不能成石灰圡黏膠沙石不解斧斤之不入以有沙石故也灰圡特其黏膠之㓛如綂萬城若不和沙石却未必如此堅硬


人主喜怒 
 
人主之喜怒不可不慎榮辱貴賤利害之所由起故萬目在下隂伺嘿揣以為向背其不終為掌股之打弄者幾稀矣昔齊桓公之郭問其父老曰郭何故亾父老曰以善善惡惡也公曰若子之言乃賢君也何至扵亾父老曰不然郭君善善而不能用惡惡而不能去所以亾也夫郭君之過在扵用舍之不决而不繋乎善之惡之然其言如此盖始不明善與惡者人猶疑夫覺或有所為也蛟龍失勢堕地與蛭螾無別健夫不敢操刃勇前者猶慮其有神變能殺人也若果蠕動而不見所畏則媍孺行將押䂨之矣且善者善之而不能任則徒長忌克之患惡者惡之而不能逺則㤪毒日增而自全之計成宜乎郭君之促亾也已


龍飛御天歌 
 
龍飛御天歌者我太祖太宗廟樂也大提學鄭麟趾䓁所撰採民俗稱頌之言為詩凡一百二十五章先叙古昔帝王之遺迹次述我祖宗興王事比類對勘略如興軆被之管絃則今世所謂與民樂者是也然其辭鄙俚不雅率以私邸時射獵撃毬雜戯之事為苐一義是甚意義必將貽譏于後世者不少矣愚謂此雖已成典禮而其扵萬不得已䖏不可不變以通之今宜別揀儒雅改撰為樂庶幾得之昔魯之僖公即伯禽十九世孫而閟宫一篇追述后稷以下則未為無攷也


姜承旨 

姜承旨緖字逺卿右相士尚之子與李完平及髙士趙忠男為莫逆交評隲人物賢否盖多符驗鄭愚㐲記完平所甞評曰識量之弘逺志行之純潔器局之宏博求之今世罕見其倫倘為國家所任用則其事業豈淺淺乎哉而畢竟琴歌縦飮流蕩倡披甘䖏扵自棄之地者豈其本心哉可以知其為人矣世傳姜公奇異之說甚夥而愚㐲為墓表皆不載或傳者妄耶又或此不足以飾公之行故耶


東國羙俗 
 
我東國羙俗有中華所不及者乃賤人能守莭不再嫁此由扵國法改嫁子孫不許淸路故也君子之徳風也小人之徳草也風尚草偃一國靡然同俗彼閭里賤氓初無望扵子孫淸班而徃徃臧獲愚下亦知禁慾守貞敎化之入人深逺此可見矣然此猶是上之所導也又有尤可尚者外親不相昏是也觀扵中華小說異姓男女従㓜少其勢不能不相與狎暱其間多淫醜可耻或後因成婚以為羙談此無他本合為婚故導慾生心而然也我國在百餘年前猶俗尚䅈贅故視外黨殆扵本親雖五世以後断不與婚遂成流風可以行扵天下而無獘者也曾考明史中間亦禁中表之婚皆使離絶夫妻父子或多断隔怨嗷又甚且古来積習不可一朝頓廢閭閻間暗昧淫黷法不能禁臺官極言其不便遂従舊制愚謂此不知所以為法也若如我國不再嫁之制而其中表婚子之矣


花潭論禮 
 
徐花潭擬上孝陵疏曰臣聞制衰之日旋披袞戴冕是吉凶相違之大者而同日服之可乎或以周康王之事諉之者是則宋臣朱熹固甞有論康王之朝勢不得不爾以周代殷未久也大國強藩既會同来弔不得不盛禮以見之按大全荅潘子善余正甫皆以康王事為當語類二條亦同但一條以釋衰服冕為非尚書大全小註載荅潘子善一條而以語類此條合為一說上下矛盾不成語矣胡廣軰去就無㩀如此而花潭亦欠訂校矣且道理不當如此而特為大國強藩而行此非禮之舉其可忍乎又何可以服人心其義雖不可詳若但以此而已則吾知其不然別有說不贅


亓官氏 
 
按家語孔子十九娶于宋之亓官氏一歲而生伯魚則亓官氏乃伯魚之母而出扵孔氏者也宋真宗封聖配亓官氏為鄆國夫人詔曰眷惟令淑作合聖靈載稽簡冊之文尚闕封崇之數屬玆咸秩特示追崇垂厥方来式昭遺範元文宗封亓官氏為文宣王夫人詔曰乃睠素王之廟尚闕元妃之封亓官氏来嬪聖室垂裕世家籩豆大房自流風扵殷禮琴瑟在御存燕樂扵魯堂㓛言邈若扵遺聞儀範儼乎其合徳作爾褘衣之像稱其命鼎之名噫秩秩彝倫吾欲廣關雎鵲巢之化皇皇文治天其興河圖鳳鳥之祥夫亓官氏已絶扵聖人必非無罪而見出有何淑徳之可稱豈復有作合孔氏之理哉而後世徒欲尊聖人之過遂欲並崇已絶之婦強成配合誣作賛羙是豈尊之之道耶後宋人增修鄆國夫人殿像元人復亓官氏族屬皆有碑記可考歐陽公撰范文正公碑云公生二歲而孤母夫人貧無依再適長山朱氏後歸迎其母以飬及既貴贈考諱墉為太師妣謝氏為吳國夫人㩀禮謝既為朱氏之妻已絶扵范家在公飬之固宜而封贈恐不合理朱氏為匹夫而妻有封爵不已悖乎謝氏終不可祔扵太師者則朝廷雖有命在公宜陳疏辭之也


平道全 
 
世宗元年倭人来侵命尹得洪䓁將兵徃討以平道全為助戰兵馬使率其屬倭十六人赴之道全本倭人也夾攻倭舡道全亦斬三級擒十八人上王命賜道全鞍馬得洪来啓曰道全自以日本人不肯盡力臣與賊戰賊已敗道全乃始助之上王命安置道全于平壤遂征對馬島嚴兵捕倭人之到浦者誅其頑凶平望古䓁二十一人望古道全之子也谷應泰明史本末云嘉靖四年朝鮮兵徼海者得倭渠魁仲林望古多羅䓁三十三人國王李某即我中宗諱奏獻闕下攷事撮要以為嘉靖二年事望古多羅非平望古也壬辰亂後銓官有以平姓注擬者宣祖下批曰豈無他人而以此姓注擬乎盖兩陵新發罪人未得倭為必報之仇故也然平自是中國之姓漢丞相平當明將平安徃徃有之安知我國之平不自中國来耶麗太祖有平夫人佐尹俊之女又况秀吉本姓羽柴冐貴姓者當攷


烈婦趙氏 
 
趙仁弼者淑媛趙氏之族黨也方金自㸃之有逆謀也仁弼與焉仁弼之女壻申某告發之扵是仁弼㐲誅申某之妻終身不與其夫言閉門自守亦不離申之門焉申欲與之寢䖏則堅拒不肯納亦一烈婦也昔宇文士及之妻隋煬帝長公主也及智及弑帝士及欲與之復為夫妻公主拒之遂告絶宋王敬則女之扵其夫謝眺其事亦類若論其優劣趙之所䖏最得中


張徳逺 
 
廣漢蘇雲卿曰張徳逺長扵知君子短扵知小人世以為知言然既知君子則知小人矣若以小人為君子則安在乎知君子謂狐為狸謂瑟為箜篌者其不知狐瑟則審矣其有知扵狸與箜篌者耶徳逺發迹扵汪黃之門而擯斥李綱殺陳歐二子援引䅈檜而殺岳飛父子大小徃来互為乗除未有厚扵小人而不薄扵君子者也此不但徳逺之昧識亦蘇雲卿之昧扵論人矣觀人必扵其大䖏苟扵世道消長之幾不能著脚彼區區向上之誠皆為所掩何足尚哉


褚少孫 
 
史記之缺多為褚少孫之所補褚即西漢沛人與山陽張長安東平唐長賔師王式式乃昌邑王師而以詩三百五篇諫者也由是魯詩有唐張褚氏之學其學盖有所祖如禮樂書豈後儒所可儗倫哉事見王式傳


不求聞達 
 
唐時有士子奔馬入都者人問何急荅曰將赴不求聞達科聞者笑之以為好謔者造是言也今考李太白集其為宋中丞自薦表云臣㐲見前翰林供奉李白年五十有七天寶初五府交辟不求聞達亦猶子真谷口名動京師此可謂萬事無不有其為人亦可惡也


亓姓 
 
按字彙丌音其姓也唐有丌元實丌士能亦作亓亓與丌同又姓也唐有亓志紹宋有亓贇明有亓宣亓驥亓詩敎兩字音義雖同其必各有㝎姓不宜輒加改易也今人每見有亓姓便以為恠不知孔子已娶宋亓官氏之女也亓官氏後封鄆國夫人後人誤作并官氏


金大成 
 
金大成湜當己卯之禍亾命不見後作遺疏繋衣自裁或言亾命非大成意然大成烏得諉罪扵他人耶始雖未覺既亾之後獨不可以自首耶余考朱子記外大父祝公遺事云公以徙州治事坐違御茟之罪變姓名崎嶇遁逃詔下諸路迹捕不置如是累年時事變更羣小破㪚然後得免而州治亦還故䖏人至今頼之未甞以為大罪過而特茟著之其亦必有其義在也今以此為大成分䟽足矣


獻含桃 
 
史記叔孫通傳孝惠春出逰離宮叔孫生曰古者春甞果方今櫻桃熟可獻願取櫻桃獻宗廟上乃許之諸果獻由此與余按月令仲夏天子乃以雛甞黍羞以含桃先薦寢廟含桃者櫻桃也櫻桃之獻有自來矣通言古有甞果所謂古者未知何指而㩀月令孟夏以彘甞麥孟秋甞新註謂黍稷之屬也仲秋以犬甞麻季秋甞犧牲又以犬甞稲不過數者而未見有春果之獻及仲夏羞以含桃又未甞特薦也但少儀云未甞不食新註云甞者薦新物扵寢也未薦則孝子不忍先食此雖閭巷之禮而推之扵國家亦似有其例也櫻桃時熟則不必待仲夏然謂之春甞則似無攷也


公主駙馬 
 
我朝太祖諸女皆稱宫主㝎宗諸女皆稱宅主中世以正妃所出為公主以後宫所出為翁主按漢制天子以列侯尚公主諸侯以國人承翁主崔浩義云天子尊令諸公代主婚故曰公主諸王卑則自主之故曰翁主後漢皇女為縣公主諸王女為鄕亭公主晉以後王女為縣主若以其主婚者而得名則如縣公主之類是縣公主其婚耶我朝則俱是王女而以適庶別公翁之名未知何㩀也今之尚公翁者主為尉尉之名亦出扵古駙馬都尉駙近也疾也掌御馬或云非正駕車皆為副馬魏晉以後尚公主者拜之袁樞曰盖明王姬之重庶姓之輕若不加其䓁級莫加合卺而酳所以加駙馬之位乃崇扵皇女也今也義本扵駙馬而只稱尉古之以尉名官者何限而云爾耶


李翺 
 
歐陽公尊唐之儒必稱韓李李即李翺也當時韓公最重皇甫湜李翺以墓誌付之翺後翺只作行狀湜作誌朱子謂墓誌顛蹶李翺却有些本領也其復性書三篇為其宗法而朱子譏之曰曾以此說與師門否盖其學従佛家来雖闢佛甚堅至其所自為說却是禪味歐蘇諸人之論不過艶其文詞而已其幽懷賦又大為歐公所稱歎盖以神尭以一旅取天下後世子孫不能以天下取河北為憂亦可謂憂之深矣然今不見其全文余獨以仲尼不歴聘觧一篇為見識之有過人者採錄于此其說曰學者多稱仲尼歴聘吾謂仲尼觀禮行道不歴聘不過也二國交驩曰聘以臣使扵君亦曰聘男輸財扵女國駕帛扵士皆曰聘故無財與無君國之命不自聘也當徳蝕衰周道徂七國盖仲尼傷禮樂不起是以學韶扵齊求師扵周將欲鑄義以鏡國張仁以羅俗使明為宗資也且去魯適衛盖辭在扵士矣自宋之鄭殆非臣矣絶糧扵陳蔡亦無財矣官至司寇果不為士安謂聘哉吾聞夫子觀夏道則之杞觀殷道則之宋較是而言雖他國可知也安謂歴聘哉


羽士金樑 
 
皇明永樂皇帝甞燕坐見一羽士駕鶴而下曰上帝建白玉殿遣臣扵陛下索紫金樑一枝長二丈某月日来取言畢騰空而去上驚異欲従之夏原吉曰此幻術也天是積氣安有玉殿假使有之亦不當索之人間也數日羽士復至曰陛下以臣為誑乎上帝震怒將遣雷神示警翌日雷震謹身殿上大懼括內外金製之重千斤至期羽士復至稱謝二鶴銜之而去原吉終不以為然乃密遣人訪天下金賤去䖏則至西華山下果有鬻金者甚賤乃随至山頂見六七道士方斵梁見人即皆飛身㪚去使者持半梁復命上始悔悟盖古来以妖術誑人者多矣然此恐出傳聞之誤未必信也彼羽士能以術恣入萬乗之宫中如平地至震撃殿屋可謂神幻無所不至矣以此求其所欲何所不成而顧乃綢繆謀為終見綻露耶若果如此說則無論其虚實成祖之畏懼固宜矣彼能驅雷雨震撃天子之禁殿獨不能媒害扵其一身耶


閻羅 
 
人有死而為閻羅王者如韓擒虎蔡襄范仲淹韓琦海瑞趙用賢林俊之類屢見扵傳記若如此言冥府逓職何其數數不憚煩也為此說者只是人有死而復生者得見扵鯈冥之間而云爾死而復生者氣或窒閉而神識未盡故能復還起也與人夢寐相似今有夢見某人為達官顯爵勢位翕忽然其人何甞得至此耶只緣逰魂所接其人已死無由驗其真否故愚氓信惑猶疑夫真有是事而儒紳者亦徃徃茟之扵書可笑


虚市 
 
中國山東之市謂之集嶺南之市謂之虚言滿時少虚時多故其聚也或謂趕集或謂趂虚也一說虚與墟通古城也鄕邑開市必扵無人古城故曰歸墟字書云蜀謂之塲滇謂之街河北謂之集嶺南謂之務我國以鄕邑之市謂之塲與蜀之方言合


甲子之變 
 
甲子之變癸亥勲臣生之也舉義之事李适之功甚多而與元㓛某不愜故待之極薄彼狼子之心其終受抑損而已乎謀事之始以某為大將者不過李延平私自口授及期某聞有告變者趦趄欲待命以致後期頼沈器逺元斗杓暁以利害方始来赴也方其未来鞫廳已設逮捕四出衆情忷懼將欲潰㪚大將又不至時适先赴不得已以适為大將适出所書義字紙牌數百片帖于諸軍背嚴束部伍軍情始㝎然後某始至住他所傳令招适适怒不徃頼延平彌縫而止及事成延平又白上曰昨日之事适之功居多當拜兵判适曰昨日某後至臣欲斬之李貴力止故不果某曰期以二更先至者亦當斬延平曰吳子有一卒不待令先突陣故以違令斬未聞先至者斬某嘿然适與某事事相忤且其子旃叅舉義而不收用其弟本文官而亦不得職而勲籍反居金慶徵之下旋又黜為平安兵使其不公如此幸國祚靈長終至殄滅而主上去邠宗社幾危誤事之責無所逃也以此觀之神理隂佑得成弘業非獨佐命諸臣之有斡旋大材也


僧獄 
 
某郡人士多會于佛寺僧徒苦之至與之格闘亂敺一僧被杖倒倡言僧死矣衆士人一時走避其一人従髙投下致命亂石間俄而僧倒者復起而得士之死者剃其鬚髮換被衲衣作僧㨾告官官重勘衆士人而死人之家不覺誤以為逃罪也後寺中人有怒閧頗洩言覈之果然噫其計亦巧矣可欺以其方夫誰能知之治獄者宜記之


壬辰亂後公服 
 
我曾王考貮相公及長子判書公之畫像奉在宗家其公服皂衫團領窄袖如今人常服襦衣訪之考古者亦不暁也尹判書國馨聞韶두001漫錄云我朝士大夫平時有命服公服時服常服祭服壬辰亂後蕩然不存其在義州上前皆着笠佩劒穿帖裡絲帶無靴者著繩鞋中國物貨漸来以俗稱三升作帖裡者為上品服癸巳還都後接伴天將者用紗帽品帶時服而廟社祭獻官亦用時服執事則皆用帖裡甲午以後帖裡間用色紬而三升為吏隸之服戊戌後大兵出来富商多賚物貨深染草綠乃堂上官燕服而儒生軰亦著也己亥間朝廷議㝎復帽帶之制而服用黑色盖中朝人猶未盡歸倣其所為也庚子辛丑間還用淡紅色乃我朝流来舊制也未幾朝服祭服時服皆復舊惟公服未復用公服䖏用時服㩀此當時帖裡之制未盡變而然歟然今此寫真在光海時疑若與亂初不同此錄所謂未幾復舊者或指光海即位以後事而寫真時猶未盡革亂中之制耶備載始末更待後考
[난-001]聞韶 : 甲辰


十家牌 
 
明道為澤州晉城令度鄕村逺近為五保姦偽無所容其法未可詳後世生民之害多在盜賊滋蔓民不能聊生如非十分周密恐不可以禁抑明道之意亦必謂非刻㝎規制不能摘發五家之式所以作也王陽明十家牌法亦略遵此意苟行之有術似有裨益其法十家同牌某為頭某為尾輪日收掌每日酉時持牌到其家照粉牌查審某家今夜少某人徃某䖏幹某事某日當回某家今夜多某人是某姓名従某䖏来幹某事仍通報各家知會若事有可疑即行報官如或隱蔽事發十家同罪雖寄歇客人亦皆錄識此其㮣也其他行惡皆書之類雖倣鄕約餘意而必將有弊凡政苛則犯衆犯衆則不可不治如是愚氓橫罹而多怨不可為也然其争訟也必使十家同聚先訴父老仔細評議某是某非略舉争闘之所以起具為文状然後决于官長則似亦有補不知畢竟效害如何也


象祠 

靈博之山有象祠焉其不諸苗夷咸神而事之王陽明作記云有庳之祠唐人盖甞毁之矣象之道為子則不孝為弟則傲斥扵唐而猶存扵今毁扵有庳而猶盛扵玆圡胡然乎我知之矣君子之愛人也推及扵屋上之烏而况扵聖人之弟乎書云不格姦瞽亦允若則至化為慈父矣而象猶不恭不可以為諧不抵扵姦則必入扵善余謂若以不抵扵姦而祠之則天下無不可祠者矣只云不格姦更未有入善之迹烏可以臆度而崇奉之苗者恐是三苗之遺種當時干羽舞階而苗民乃格千載之後苗民之化扵善而不至扵禽獸之域者莫非舜禹之餘敎也其可㤀耶苗民之感戴無極祀舜而及扵二妃又及扵象象者舜之愛弟也愚氓因舜祠轉輾妄想以至扵此耶南方好淫祠范石湖有夫差廟詩夫差又何㓛徳此其類也


登厠露髻 
 
東俗登厠必去冠露髻甚可笑通典云冠成徳之表扵服為尊惟君親之䘮小歛之前與服罪之人去冠其餘雖齊衰之痛有變無廢字書云下刑墨幪幪巾也使刑者不得冠飾也然則去冠而猶有墨幪使不露髻也登厠雖䙝何可以如此今俗以笠子為上服用扵尊敬之地則略従時俗如笠子道服及帶暫使缷去如冠巾之類雖違衆不可去也


亥市 
 
商賈轃集謂之墟靑箱雜記有亥市蜀中有間一日一集如痎瘧之發故名又荊吳取寅申巳亥日集于市故名余謂間一日非痎也寅申巳亥間二日一集痎瘧固如此一日恐二日之誤若如彼觧寅申巳皆可為稱耳香山詩云寅年籬下多逢虎亥日沙頭始賣魚此是惟亥日開市或者古今有別耳


和寕 
 
二字為國號夷裔之俗東方禮儀文物殆扵華夏而此獨不變何哉及箕子東封檀君之後遷都唐蔵京唐蔵在文化縣而猶稱檀君則檀是國號按通考檀弓出樂浪檀非造弓之木則以國號名之也箕子受封為子爵則箕是國號意者星圡分野箕直其墟故云爾朝鮮者四郡之通名如中國之為齊州恐非歴代之國號也至漢水以南又是別區當時有三韓五韓之名則韓是國號也辰為䅈人故加辰而別之弁辰者従辰而又別故加弁而別扵辰其實弁辰韓也朱蒙姓髙故稱髙勾麗說者謂山髙水麗者誣矣後王之興却以髙麗為號何哉聖朝受命以和寕及朝鮮上請扵是天子断以朝鮮之號夫和寕之義未之前聞或曰永樂間封阿魯台為和寕王後和寕兀良哈俱為瓦剌所併而成祖之北征實為阿魯台之叛侵則和寕者乃胡元故地也元危素為太祖開基之地作和寕誌則可以為證也然我東以北漠之名請號恐無是理按東史辛禑九年我太祖獻安邉策曰東界和寕之地扵道內地廣而饒其明年北元遣使来至和寕府遣任彦忠慰諭遣還道梗留半歲盖自䨇城直通于遼之開原府也然則其地實為聖祖龍興之地所謂赤田是也和寕之請或者以此耶又按恭讓三年有和寕判官之語又東界和州恭愍十八年陞為和寕府即今永興䓁地濬源殿在焉當攷


鎭堡名 

今世邉堡鎭戌之名或疊三字四字哇俚駭聼武弁之受職扵此者為之官䘖其歿題主祝號莫不依此甚可惡也余考東史州郡之名始不雅純至新羅景徳王悉更㝎略倣中華之例至髙麗東界十鎭福州六鎭安北十二鎭之類皆無如今之稱者此不過賤武之習也若國家有事此名亦將錄在史策後人必指為夷裔之俗可耻之甚也今宜就其中刪為二字之號如景徳之例則為變夷之一端亦少慰武士之心


副監司 
 
李栗谷云慶尚一道宜分為左右道此恐不然嶺南不過彈丸何必分兩而後可耶余謂凡一道而專付一人任㫁其財用雖貪賄無厭而無人救正此立法之誤也髙麗有十道而自忠烈王大道則置按廉副使既有長貮之官用財恐不可專意恣橫也今宜各道悉置副監司凡有䖏置俾不得獨斷犯者有責則亦可以紓民力而裕國用矣是何獨外職雖內司亦然其用財必使長貮合議僉同然後施行以文字署押為驗不爾者勘以重究國其庶幾今法盖委肉當餓虎之路也朱子語類刺史之權獨專則又不便若其人昏濁則害貽一路百姓無出氣䖏然則或宜略重判官之權俾得專達則其權重而監司亦不敢妄作矣朱子已說到此


寺刹度牒 
 
我太宗朝書雲觀上言願將密記付京七十寺外其餘裨補所載京外各寺圡田之租永屬軍資以備三年之蓄其奴婢分屬各司與州郡則兵食足矣扵是中外密記付外諸寺皆革密記者髙麗用道詵之說推占山川逆順開創寺社禁人私自剏造以損地徳名之曰裨補所㩀此勝國雖崇佛敎猶懼後来之濫過鐫㝎其數禁不得踰越亦慮患也逺矣今之時八道寺刹不可殫記僧徒之繁夥推此可知兵食安得不窘民生安得不困佛敎如不可一㘦禁遏如是措置亦近之矣惜乎今之世無一人念及此也國初之制亦有度牒之法今亦蕩掃齊民任自出家余昔過南州路上行人僧徒殆若三分居一問之則皆云賦役煩苛民有三子一必與僧為比丘便成俗例也余謂以方千有餘里之地而寺七十亦足矣寺一而僧百足以守之合七十寺而七千人矣以一世三十年為率一歲度僧二百三十有奇而已犯者有罪則庶乎民寕而用裕矣說見龍飛御天歌


刲胯 
 
韓退之作鄠人對而金濯纓馹孫非之曰就令善醫引方書以為非人肉合藥無良云爾將以彼為誕坐視其母之死而不従耶退溪荅栗谷書云迫㘦之極既不可取之他人則容有不得不權以䖏之者盖外此更無他道理寕毁體而救親命亦人子至痛之情禹秋淵性傳復舉此質之曰用人肉而治人病寕有是理苟有善醫者必不為此言退溪荅後来思之終覺未安當以昌黎為正愚按秋淵謂朱子庶幾之言不過曰若誠心為之猶勝扵以此要譽者云爾非以此為是此說固當然人肉治病恐亦非無其理者凡百物皆可以療疾而徃徃有血指救命者若但曰無其理則人將疑而不信矣夫人飢則死得食便生或值流離禍亂之際至扵將死則其子將盜竊刼殺無所不至惟救父命之為急耶一身利害雖不暇顧而在父亦不可非義而貪生也决矣昔陶隱居治本艸多採蟲魚之屬說者謂陶所以不仙以此也此雖未必然要亦不忍扵有血氣者殘割也况子肉而救父耶設或子因此致命父將奈何孝子以父母之心為心天理人情以此為㫁斯得矣朱子曰孝自有當然之則不及固不是若過其則必有刲胯之事此為㝎論耳


四孤 
 
四孤者謂遇兵饑饉有賣子者有棄溝壑者有生而父母亾無緦親其死也必然者有俗人以五月生子妨忌不舉者則有家無兒者收飬敎訓成人如此者便欲還本姓可否未明田瓊曰褒姒長飬扵褒便稱褒姓無常也四孤非故廢其家祀既是必死之人他人收以飬活若其家絶嗣可四時祀之扵門戶外蔚之曰父母既不得存飬推其情豈不欲與人為後耶如此則與父命後人何異既為人後何不戴其姓神不歆非類者謂捨己族而取他族為後若己族無所收後而飬他子者生得飬己之勞死得奉其先祀神有靈化豈不加其功乎惟所飬之父自有後而本絶者便當應還奉其宗祀服所飬父母依継父齊衰周若二家俱無後則宜停所飬家而依為人後服其本親例降一䓁愚謂父子天屬也無絶道惟大宗有出後之例自継髙祖以下古禮亦不論矣今之族姓不與古比一受其姓百世而無變豈可因恩厚而冐之哉彼四孤者枯骨復肉亾魂更存雖若與所生者同報然畢竟人力非天屬人之不攙扵天久矣報其生活宜以致死不可以改變天屬也若但以人力而已則母之㤙不啻重扵父矣無母不生無母不飬其懷孕姙産殷勤鞫育奚特他人之收恤哉然姓繋扵父而母不與焉者何也試以卉木之種子同植扵沃壤其始不過各一微塵之顆耳及其芽茁為莖為葉長或棟樑莫非此壤之㓛然或小或大或剛或柔區以別之草必為草木必為木靑不變為白弱不變為強未曾有桃核而李花蘭根而棘枝然則種子之賦形如父之遺壤之飬成如母之功飬成不能易所賦故曰莫大乎父子也若以收恤而冐姓亦可以舍父而継母矣四孤之論以此㫁矣史云趙武服程嬰齊衰三年宜立廟祀之而依舊父其本生也本生之父雖不在而斬衰之義依舊繋此鄧綏之扵攸亦依此例而先儒謂服之如父則害義攸或綏之伯父而無後故為之後也則是以継也非為恩也


同姓昏 
 
傳曰男女同姓其生不蕃此扵禮則大悖而考之有未然者禮云五世以後相與昏因殷道然也百世而昏因不通周道然也尭之與舜同出扵玄囂之子橋玄則尭與瞽瞍之曾祖實為従昆弟矣禮雖世異而天理則亘古長存自周以前理亦有不同歟或謂雖一人之後而姓既變改則扵理無害然盧蒲葵娶慶舍女盧慶異姓而當時有不避同宗之譏何也魯之三家同出扵桓公而孟季既別則相與為昏可耶劉矯飬扵姑而改姓陳劉頌與之近親而嫁其女以為陳胡同根禮律不禁魏操惜其才而勿論如此者取譏扵當時何也黃帝之子得姓者十四十四各異姓則可使為昏耶此必不是矣同祖而姓異既不可為昏則姓同而源異者恐無所嫌既非一人之後則不可合宗宗不合與姓他何別王莽之扵王咸劉聦之扵劉殷皆有議論然聦是匈奴之後冐外家而姓劉王嬙原非公主彼劉康公之苗裔有何干涉意者殷本欲納女剏出此說而非實故云爾耶大抵此論有兩㨾若源異而姓同者不可昏則源同而姓別者可昏矣若姓別而源同者不可昏則姓同而源異者可昏矣與其親屬之亂寕取異族之無嫌也必有一取而一舍耳



星湖先生僿說卷之十六
 
 人事門 

諺文 
 
我東諺字剏扵世宗朝丙寅凡有音者莫不有字人稱倉籕以来未始有也元世祖時巴思八者得佛氏遺敎制蒙古字平上去入四聲之韻分唇舌喉齒牙半唇半齒七音之母字苟有其音者一無所遺凡中國之字以形為主故人以手傳而目視也蒙字以聲為主故人以口傳而耳聼也然全無其形又何能傳而不泯今無以得見其詳若推例為文字可以通行扵天下後世與我之諺文同科意者明初必有其法也我國之始制也設局禁中命鄭麟趾成三問申叔舟䓁撰㝎時皇朝學士黃鑚罪謫遼東使三問䓁徃質凡徃返十三度云以意臆之今諺文與中國字絶異鑚何與焉是時元亾七十九年其事必有未泯者鑚之所傳扵我者抑恐外此更無其物也按髙麗忠烈王時公主妬寵作畏吾兒字達于元欲人之不暁也史云回鶻書于慎行云宋嘉㝎三年畏吾兒國降扵蒙古唐之髙昌也居甘州即西域國名而奉佛敎者也巴思八所傳既云佛敎而元世之通行則公主之所作字非此而何然則與今諺字不過形別而意同者歟凡中國書有音而無字者過半凡唇舌喉齒開合淸濁随口異聲何故或有或無今諺反㘦凡十四母有其母而無其㘦亦四條俗所謂入聲也其舌帖上齶一條我國亦無字侵覃塩咸四韻與真文䓁同㘦我所謂入聲中國無有只有兒二兩字其蕭爻尤三韻皆一字二音此不可暁也意者五胡以後歴元魏華音變盡北方之音有然者耶我俗西邉多濁聲都中泮村亦然北民移濟州故其音與北相類可以為驗西域之字無音不備則屋沃以下入聲十七韻外恐更別無其音而其得扵鑚者如此然則此為巴思八之餘意又可想可謂後出益工但其字形專沒意義惟以一㸃二㸃為別一㸃者皆出扵舌端為正音二㸃者皆出扵舌右旁偏音也其初凡例今無所考


勸戒 
 
聖人作春秋以名為勸戒戒可使懼則勸可使喜也喜者利之也身已沒矣猶冀善之垂後非利名而何上士知義而已名不足與有中人以下惟名可勸也不獨扵此也儒學取善之可勸惡之可戒編次成書使人誦讀俾有感發懲創則其功亦偉矣不特賞與罰之趣舍而已余甞謂古今碑誌文字或多非實人皆病之此特為之者自病在人則不必究詰設有此䓁人作此䓁行豈非姱乎宜㤀其人而取其事思齊而不怠亦君子之用心朱子撰張浚行狀後趙鼎之子有請則謂張公子弟以為張事趙公子弟以為趙事吾既載為張公事豈合復載為趙公事要是一非觀者取其善而㤀張與趙無妨雖或元無是事亦不妨扵取善也昔蒙袂輯屨者不食嗟来之食而死披裘采薪者不拾路旁之遺金齊之虞人非其招不徃若此類姓名不傳扵後其莭行之卓異如此使人慕效而不及又何必知其為某姓某名而後快哉


従祀 
 
前朝之従祀文廟者薛弘儒以方言觧義崔文昌以密賛王業咸非㝎論安文成之陞配也時議以為雖有建置國學贍學錢之功豈可以此従祀乎其門生辛蕆力請為之鄭圃隱忠烈豈非卓絶而著撰不傳恐非萬世之公議也至扵金文敬鄭文獻二先生已有退溪之說可攷至扵近世成文簡李文成惟澤堂李植有言非謂二先生道學之不髙國人之不許者半勒以行之反有累扵二先生終不若待公議之㝎時人不但不従又蔵其書而不露矣今既陞配之後匹庶之士謹當循之而已必欲抗言與朝議争得失亦不免黨心


三豆會 
 
文潞公范忠宣約為真率會脫粟一飯酒數行文詩云啜菽盡甘顔子陋食鮮不愧郎貧范和云盍簮既屢冝従簡為具雖疎不愧貧此比司馬公尤簡儉矣余近作三豆會黃豆為粥黃卷為菹與豆醬為三集親戚而懽讌戲謂曰諸君知此為孔子家法乎其言曰啜菽飮水菽非可啜之物非糜粥而何文范位髙顯猶然况我桑楮之室無田可食者耶此又不可以常継故為成文字遺戒子孫


醫書比喩 
 
醫書以脾比大司諫以其無事任而司化權推此則心為天君肺為喉舌之官肝為宗伯之官胃為度支之官腎為大司農膽為刑獄之官也治病以甘草為國老則蔘术為五更三老硝黃為大將軍酒醪為遒人生薑為廷尉他皆可以例見也


水軍 
 
我邦幅員不廣而三面瀕海周幾五千里海防最可患也自麗末至壬辰以前可以監矣今幸無事備豫太踈東人素無逺慮設或時轉光景事移幾會將何以待之壬辰大創猶在争戰之餘今時平既久莭度水軍者割剝軍卒為饋獻肥己而止耳亾子孟休官南縣目撃心憂搆疏將上不幸身沒矣首以李牧隱疏為證其言曰平居之民不習水故足未蹈舡而精神已昏一遇風波則左顛右倒相與枕藉乎舟中之不暇欲其坐作進退與敵人賈勇難矣本國三面控海島居之民無慮百萬方之泳之是其長技沿江召募厚其賞賚數千之衆一朝可得又按麗史鄭地疏云深陸之民不閑舟楫但簽生長海島及自請水戰者令臣䓁將之期以五年可淸海道巡問使徒費軍餉擾民生乞罷之後地與倭八戰皆大捷斬級無筭是用習水者故也又獻言云倭非舉國為盜其叛民㩀對馬一岐諸島侵寇無時若聲罪大舉覆其巢穴倭患永絶今水軍皆善水戰非辛巳東征蒙漢兵不習舟楫之比順時候風而動易以成功辛巳云者指元世祖大舉兵戰敗于一岐也蒙漢雖稱伉徤非利扵水戰所以不利我之諸島及㳂海漁採之徒莫非善水者苟召募有術可以立致今漁戶困扵徵歛鮮有圡著或失其意浮海轉徙人情孰不欲安居樂業不獲已也其徵歛不過官衙之日供而異扵穀粟之㝎賦故逐年滋益而本無田宅之戀如何不流移避躱耶國家若成文券如僧徒度牒擇年十八以上五十以下精勇者與之使官隸不得橫侵則千萬之人指顧可得以時操練防護邉圉豈非有補


楊墨僧徒 
 
五穀未熟不如稊稗今世聖人之道雖謂之已絶可也搢紳學士㳺談孔孟而其實断無一毫尊奉之意冠紳起居莫非利名利爵也楊墨異說今無存者耳聆目視㴞㴞是楊墨之罪人也䜛貪進趨承順喉氣扵形勢之塗者楊見之而掩目矣贜歛虐害不䘏一己之外者墨聞之而塞耳矣為我兼愛奚暇論哉余見閭閻之間不敢大為奸惡者非聖人之化多是畏佛冥罰山藪之上習經叅禪之徒尊敬釋迦真心至誠死無餘悔其事可尚今之儒士其扵聖賢苟有剝膚利害恐其毁㓕如圡芥耳


無貨無穀 

東國素號貧乏無貨無穀無以資用也何以無貨國中銀鑛自不少一一送之燕市貿換易弊之錦段無用之器玩助侈之食味不足則用倭銀倭銀者以有用之米布易之者也故府蔵常患虚竭矣何以無穀在官祿薄其勢不得不虐歛扵下民民不聊生耕耨不得地出耗縮盜賊繁興不能㪚䖏原野棄廢無筭常驗之富民之地穀多貧則穀少近村之地穀多逺則穀少其惰農逰手未必繋其人之賢否無恒心故也百姓不足君誰與足經曰生之者衆食之者寡為之者疾用之者徐두001徐者撙莭之意也
[난-001]徐 : 舒


閫帥餽遺 

凡臨下之道以得人心為要當平時治衆庶恩以育之法以濟之驅以之善猶患其不率况將兵之任鋒鏑在前死生在即冐刃争先苟非親上死長之心安能辦哉如欲親上死長必扵無事之時撫恤備至信義浹骨然後方庶幾也此非以空言徒得不惜財貨曲加贍給家無事育之憂身有温飽之樂知進戰之可勉退戮之可耻設或身沒而妻子享有餘榮而後可圖也然尚難以性命易其身後之事况反乎是者耶是以馬服君為將所得祿賜盡以分將士魏其侯拜將所賜金陳之廊廡令軍吏裁取而用無入其家惟恐甘苦之不同所以不失其心也今也任邉帥者巍然安逸徵歛吏卒以奉一己又博取百種物産饋遺卿宰務為進取之圖不顧卒伍之窮苦無告夫設軍將以禦敵以常時思亂之民為臨急拚命之用可乎噫危矣余謂為今之計莫若先禁閫帥之饋遺又禁軍卒徵歛使之無事時樂其為兵可也至扵撫恤慰悅則存乎其人


従祭八拜 

獜坪大君之卒咨報禮部大國遣二人弔祭本國大臣以下従祭者行前後八拜之禮時眉叟許先生疏論之陪臣之亾告訃何例而天子之命臣義當無拜國人又何至八拜不知四拜者二或再拜者四耶或者彼使蒙扵禮莭我人如之耶可耻之甚也按五禮儀弔祭臣䘮禮官無拜君䘮弔使至亦無拜得之矣髙麗明宗十四年金使完顔来祭太后䘮問太后畫像坐立對曰坐曰諸侯王母坐而天子使拜可乎必蔵影幀乃入王遣使陳請再三従之登堂再拜奠酒此主賔咸失禮不足㩀也后䘮而豈可使行人親奠况影幀形貌也尤不宜示諸外人矣或者當時王后生時未必隱避故耶都可譏


執吏習禮 

曾聞古老言上國告訃使至公卿莫暁其儀有一執吏素號隸習常規至其接伴吏呼曰哭公卿従而哭吏呼曰拜公卿従而拜禮卒人問汝何以知如此荅曰凡䘮事哭外無他也至今傳為笑囮眉相疏曰朝廷大小行禮有通禮院徒隸賤劣無所知識徒以久役習扵耳目辦扵口給自任為知禮大臣以下左右進退拜起一如其所指經曰上下慢禮禮歸扵祝史禮歸祝史者其必指此類而云然矣今聞朝士規規扵請託除去舊吏以親昵者代之其號稱習熟者亦絶無云


屯田 

屯田之獘極矣許相甞竭論而蒙允會有大䘮用事者沮止而今之屯田皆屬京司司各有長皆貴強臣屯罷則用減故寕國之弊而不樂用之損也其疏云古之屯田皆在邉邑空地其法用戍卒寇至則戰退則耕積貯塞下漕運之費省而軍食自饒麗時置隂竹屯田又扵㳂海防戍䖏皆置及其末世所任非人耕種無實収納倍之戍卒號怨我太祖初㝎四方盡罷㳂海屯田今之屯田與麗末害均鄕人為之諺曰屯粟四分收納一分賂遺一分田官私食二分非國之利也其置屯皆在內地無兵䖏坐令田賦日縮此衙門之獘也若此積瘼人孰不知惟言者言之而沮者百人邦業豈不日削乎亾子孟休深計逺慮知其終無以改革則別思弥縫善䖏之道謂今所謂屯田皆在沃饒之地或逆家舊産或出價買之皆稱屯田戶曹従而減去惟正之貢断無是理若令屯田自在而納稅如例則在各營如民庶之賈田而半收其出自納稅扵官也在民則如力作豪民之田而得其半也皆無所妨但所謂田官二分者稍減國家何憚而不為凖備封事將待時而獻策不幸短命矣


寢扵板廳 
 
濟之俗屋皆五梁架板為廳事而無煖㷝只用草薦取温然人無疾病年百有餘歲者極多始知人之疾恙短折多由扵厚飬其身也曾聞諸耆舊退計百年前公卿貴家廣宅中有煖堗不過一二間為老病所䖏餘皆板架上寢䖏其廳中圍以屏障藉以重茵各為諸子女之室其煖㷝亦以馬通薪取其烟氣而已小學所謂廳當間幃幌是也目今民貧倍簁편001而奢泰十增不知終作如何
[편-001]倍簁 : 倍蓰


強姦 

古云世無強姦謂女若死守賊終不可犯昔有魯永淸者决和與強之間令隸有力者去婦衣諸衣皆可去獨一裡衣婦以死自持不能去扵是斷以和姦而非強也人稱良讞余謂此不近情之論女拒而人刼之已是強末後事不足言也有畜物可喩者䧺鷄逐牝越墻升屋飛奔不休而有終不免者後見乳鷄帶雛宜若不免而䧺終不得售以此言之牝亦有罪然其飛奔不休豈可謂和應耶畢竟罪在刼者或有如此訟者而以永淸為諉則有害故辨之


內訓 

我聖朝治平莫隆扵成宗朝今觀徳宗昭恵妃韓氏所撰內訓七章曰言行曰孝親曰昏禮曰夫婦曰母儀曰敦睦曰廉儉又自為序曰小學列女女敎明鑑卷帙頗多未可易暁玆取四書中可要之言著為七章一身之要盡在扵斯可不戒哉其當時宫內訓誨可想馴致二十五年昇平豈不宜哉或云皇明成祖徐后作內訓二十篇


貧士嫁女 
 
小學載柳公綽家法嫁女作刻木粧奩纈文絹為資粧曰必待資粧豐備何如嫁不失時貧室以為口實此猶未也公綽位至莭度使力能辦此貧士何可及其下一轉語疑若容有及時而豐備者或不止刻木纈文也以此為例奚可哉事文類聚載漢逸民戴良事良有五女並賢其嫁綀裳布被竹笥木以遣之五女並能遵其訓綀以晉之鬻綀推之布類而賤者也至扵農戶衆庶此亦未必皆有必也稱家有無方免鬻産之患矣


種樹漑根 
 
余觀種樹者或值歲旱灌漑其根湏不待葉瘁可以免死就生樹不自言故人或不覺見其枯瘁然後灌之無益也鄕村無醫藥愚氓有疾頓不救活至危急然後縦有明師已無奈何彼有知覺能言語者尚猶如此况樹木之頑冥耶今聞四方之民流㪚殆盡存者亦饑凍困苦無生之心雖欲號訴九重難達間或有言者混歸扵例談而不之省所謂喉氣欲絶而尚䑛髓剔筋不護朝夕之命但欠一屬纊耳噫


酒禁 
 
國之貧富繋扵民食民食者穀也生穀為主而不禁其害穀亦徒為耳害穀之甚者莫如酒酒是必禁之物舜禹以前無酒而天下治非難暁也禁非一㘦則法終不行壹恠夫聖人之為法疎而不密也禹既知必有亾國則何不扵其肇剏而嚴令峻刑使之殄滅扵宇內只云疎斥不已緩乎及其酒池糟堤則皆従此馴致之也酒誥之文亦云父母慶則飮克羞耉則飮羞饋食두001則飮如是而能去其汎濫耶至扵少牢饋食許其無筭爵其酗亂可想後世雖曰有禁亦設酒務利其稅入甚為絶倒矣今京師及大都坊肆其數無限大坊大肆或一歲費數千斗此貧戶十年之食又鄕邑墟市酒壚三分居一其耗費果何如也若一㘦禁絶則可令斯民凶荒而免扵飢餒矣禁法莫如劉先主禁酒具如是而後可庶幾也禁之必自國家始雖天地山川之祭亦皆不用湏思舜禹之前亦能享天地山川苟為民設法天地山川亦必垂祐矣由此推之私室之慶何足言
[난-001]食 : 祀


受敎 
 
國初有經國大典後来列朝有受敎日增大典為弁髦也所以詞訟益繁也詩云不愆不㤀率由舊章愆則違也㤀則棄也不違不棄皆祖此為則至扵法外有事方考受敎之類然亦湏照凖舊章無至漸逺可矣宋時勑重扵律断獄用勑勑中所無方用律朱子甞病之今之用法實與之同所謂刑罰不中民無所措手足也試舉一二墓田其官一品禁九十步此舊章也受敎龍虎內飬山䖏皆禁飬山者樹木也樹木或有或無龍虎或逺或近為強有力者所占或一墓之禁連亘數千步由是圡出漸縮獄訟漸熾人無葬地其害有不可言矣又如財訟事在六十年前非當身見存勿聼理舊章也受敎則云祖先田民不限年由是争持久逺不明之券藉威而奪之其百餘年前無印断爛紙片誰得以明其真偽乎此類極多此豈循常不變者耶今人雖以受敎為諉彼舊章獨可以愆且㤀耶宜㝎為法其兩有者従大典舊無而今有者従今而亦湏校勘本意而䖏之恐當


書院 
 
天下始有四書院應天府書院者府民曹誠所剏宋真宗賜名也白鹿洞即南唐昇平두001中所建而太平二年知江州周述乞賜九經許之嶽麓者宋太祖開寶中潭守朱洞首建賜名也石鼓者唐元和間衡州人李寬所剏也見事文類聚後皆頹廢嶽麓則乾道中劉珙重新之南軒有記石皷則宋淳熈中宋若水所廣而晦翁有記白鹿則晦翁之所重建而東莱有記可按而詳之但未知應天之始末如何也鵝湖之院又添一為五即朱呂二先生與二陸講道䖏宋時已有所建明李夢陽重建後復冷落南昌太守劉曰寕草剏之太僕卿費尭年命其子助成之南軒嶽麓記云劉侯之為是舉也豈特使羣居族談但為利祿决科計乎亦豈使習為言語文辭之工而已乎此已俗習之大弊我國則不但此也各㝎色目進退區別為聚黨伐異之柄最下者錄名院籍為逃役之竇講學為度外其害不可毛舉也其始周慎齋世鵬剏白雲洞書院祀麗朝安文成公裕及安軸安輔後又祀慎齋焉慎齋又剏崔文憲書院扵海州後退溪李子建易東書院扵豐基祀禹祭酒倬自是以後苟其稍有名論者必各立院至扵官髙而子孫盛滿者其逰行莅任䖏無不祀之近世有徐判書必逺為忠淸監司極言其獘列錄道中諸院請分揀而沙汰之朝廷不能用數十年前有朝命禁一人而重設者然勢力之家不能禁又有禁後擅設者命毁而亦圖免極衆其無法如此既有郡學則書院瞽宗亦涉不緊如有鄕先生不可廢者必待朝命設宇扵郡學之㫄祀一二人方可其郡學絶逺䖏許立書齋如應天之例而不祀人此在禁令之外耳
[난-001]平 : 元


除拜 

除拜之除或謂階級或謂除舊皆不成說愚謂凡官職得人為重未得惟懼不得既得幸其無憂乃除此官職而授之謂專以付記而治之也觀一除字使在上者知所以委任責成如魯君任宓子賤曰自今以徃單父非吾有是也使為臣者知所以擔作己事如明馬文升在兵部每夜心行天邉一周思武備也在吏部每夜心行天內一周計人才也者是也


婦女之敎 

余家新婦入門戒之云維孝與敬不待訓而知吾言止扵三勤也儉也男女有別也勤則不窮儉則有莭古之敎子始扵七歲而云男女不同席閨門之所當嚴者無過扵此也讀書講義是丈夫事婦人有朝夕寒暑之供鬼神賔客之奉奚暇對卷諷誦哉多見婦女通古今說禮義者未必躬行而獘害無窮東俗與中圡不侔凡文字之功非致力不能初非可責也其小學內訓之屬都是丈夫之任宜嘿究而知其說随事儆誨而已若令閨人緩扵蠶織而先務執卷則奚可哉


勤儉 

治家之要行檢之外專在勤儉范文正既貴義庄之恵施扵九族雖舉家錦衣玉食何所不足然至使尭夫躬營麥舟將以為食也宰相之子不耻鄙事其勤且儉可想而其持以與人則断無吝情其勤儉也初非有意于貨殖其濟窮恤患豈驕奢淫逸可辦哉富不與奢期而奢自至奢不與驕期而驕自至驕奢之扵人在身則名敗在國則亾滅故有財無徳不如無財之為愈古語云國無道而年穀豐熟鮮不五稔驕奢之謂也苟能慎莭扵己而與百姓同樂何患之有哉昔楊廣之世歲登國富卒以是亾我東光海之世亦因豊熟恣心淫樂不免扵失位至扵閭巷士大夫其祖先或仕宦成立廪庫有餘稍漸盈溢不肯事事温飽之外奇綃異味窮極靡莭厮役藿肉厩馬厭梁不但名行墮地或不數世而門戶破落若以范公之心為心寕有此憂子曰在上不驕髙而不危制莭謹度滿而不溢其長守富貴如此


宮女宦官 

天子一后三夫人九嬪二十七世婦八十一御妻說者謂與外朝之官䓁此必無之理一人之身而御䢛許多女其有堪支者耶果與外朝䓁則必有職任故也何必以婦妻為名耶凡治務在外而不在內外職臨莅億兆員不多則難治內職亦有預掌天下之婦女耶余謂宮娃宦寺始少終增其數不限為國鉅蠧亦湏有㝎制我朝凡承寵有淑媛淑儀之類其品秩有命乃陞此外有尚宮尚膳之類必有㝎額如執役女僕如外官胥徒之例亦㝎其數而其需用百物與人數校勘輸入宦官亦鐫㝎名號略倣小國卿大夫之例一如外職之有名數廪祿以之則恐無隂滋暗長之患後世之式繁為害初無㝎數故也漢貢禹疏云古者宮室有制宮女不過九人秣馬不過八匹文景循古宮女不過十餘厩馬百餘匹武帝時多取好女數千人凡事易增難減文景少增之害歲不久而至扵如此故魯昭公曰吾何僣乎朱干玉戚而不自覺其入乎僣如此


先禁末作 

農夫終歲作勞不足以自食而末作奇巧一日作能五日食民所以厭本趨末也然其五日食何従而出農也故非勸此之篤禁彼之嚴不能也勸此必湏利之漢有力田之職是也禁彼必湏畏之管子所謂為國必先禁末作文巧是也禁之不得則必刑之然利害之相懸故民必奸匿故曰省刑之要必先禁文巧刻鏤文彩無敢造于鄕無敢鬻于市也又若在上者不用其物浸以成俗彼何心費功輸力虚作無益耶此皆奢一字為之根奢之反則儉儉則不便扵身口日用也有國者孰不儉于始亦不能不變扵中末至䘮國滅身而不自覺也古之人有儉者焉有奢者焉儉有許多奢亦有許多賢者必取奢中之一儉不肖者必取儉中之一奢而效為之彼未必遽興䘮也然合聚而效之者不興而必䘮也子曰乗殷之輅此指木輅取其堅完不費也此奚獨輅而止以是示式百用千器無不凖以不濫違者有刑此可以觀聖人之心矣


十惡大罪 
 
十惡大罪者謀反也謀大逆也謀叛也惡逆也不道也大不敬也不孝也不睦也不義也內亂也謀危社禝曰反背國従偽曰叛則反是國內之凶謀也大逆是犯害宗廟山陵宫闕也惡逆是逆扵祖父母父母伯叔父母姑兄姊外祖父母夫之祖父母父母也不道是殺一家非死罪三人及支觧人及造蠱毒厭魅也大不敬是盜大祀神御之物鑾輿服御物及偽造御寶合和御藥誤不如本方及封題誤若造御膳犯食禁御幸舟舡常御之殿誤不牢固指斥鑾輿情理㘦害厭呪求愛媚而鑾輿及對捍制使而無人臣禮餘不能盡錄也此惡之最大而凡民相殺及盜不與焉所以益著此䓁之難宥也其餘五刑三千之屬自由其律


貧賤生勤儉 
 
貧賤生勤儉勤儉生富貴富貴生驕奢驕奢生貧賤謂之輪回以今世人驗之勤儉未必生富貴驕奢未必生貧賤風俗之渝變天理有時乎阻廢也然至其極則亦有時乎如此故草木子曰祖宗富貴自詩書中来子孫享富貴則賤詩書家業自勤儉中来子孫得家業則㤀勤儉更是親㘦


煩惱障 
 
世間無限煩惱障何以排遣遇不如意䖏却尋一暢快事令其釋然是謂借境調心此意甚好然暢快有多少煩惱有淺深互為輕重大抵煩惱恒逼暢快難遇何以借得此輕而彼重雖欲調心得乎暢快又不如存心適意扵書卷樂莫大焉煩惱反為之低却一層惟此可以下手也盧仝云平生不平事盡向毛孔㪚㪚之奈何亦惟曰存心


內貢增添 

今之諸司貢物者皆內需雜物其目漸增不可悉記其初豈㝎例然哉偶因一時之索取遂成㝎規有添而無減者也其費比經國之費不啻倍簁편001是以立國既久則煩費逾多也哀公二猶不足而復欲加賦原其始魯亦什一而足如何加二而不足加之如崩減之如登有財此有用用之既習减則覺缺也昔宋仁宗思食焼羊曰禁中每有取索遂以為例豈可不忍一夕之餒而啓無窮之殺其得謚為仁豈不冝乎
[편-001]倍簁 : 倍蓰


技術事鬼 
 
凡占相之術徃徃奇中吉凶之外旁引曲說有理之所不可推者余甞思之人智所窮䖏鬼能通之其九恠八異者莫非鬼之現幻也如郭璞李淳風之儔畢竟人也人之靈通終有所不可到之地何故臆揣懸断若是之無差訛乎意者必有交鬼神役之術而然矣何以為證璞與桓彝善戒彝不可厠上相尋必客主有殃後彝因醉正值其在厠掩以觀之見璞裸身被髮䘖刀設醊璞見彝因撫心大驚曰非但禍吾卿亦不免後果驗此非事鬼而何以此益信技術之不可尚


身閒 
 
陸務觀詩身閒一日似兩日此東坡語坡云無事靜坐便覺一日似兩日今日得年七十便是百四十歲人世間何藥能有此效既無反惡又省藥錢此方人人收得但苦無好湯使多嚥不下余每聞人消遣之難心竊恠之行旅貪程農夫耘苗惟覺日短豈復有此患其對會心之人講討義繁得可喜之書卒業未易惟日之不足只覺一日似半日吾今七十四歲便是三十七歲人胡苕溪云能知靜坐之味但尚平婚嫁之志未畢退之啼號之患方劇正所謂無好湯使多嚥不下也亦用東坡語余謂好湯亦易得彼不知求之之術矣凡有煩惱必先求不及吾者取以比勘則吾心自安此雖難了目下豈無更居吾下者乎此便是好湯不如此即多少藥料有反有惡拂亂扵腔裡即耗氣煎血之方彼未知得靜坐之味者也亦念我幸而免矣彼居下者劇飢酷凍橫逆不可避又將奈何只湏以命䖏義耳


鬼憑死人 

寡所聞多所疑殊不知天地間無物不有也昔嚴州潘姓有無頭而食能織草手快疑若必無然此鬼憑而然爾其初受劒也鬼護而不絶血凝成膚呼吸如常容有此理近歲聞有賊刃割喉嚨者氣泄語音不成而能不死亦能食畢竟殺之而後死云


婦人服 
 
今之昏禮新婦服裒두001衣濶袖大帶長裙即中華之制按三國史宋使劉逵䓁来見鄕粧倡女濶袖衣色絲帶大裙曰此皆三代之服不意尚行扵此即今新婦服是也前此真徳女主時金春秋入唐請襲華制受衣帶而還以夷易華至文武四年革婦人之服同扵華制文武王即太宗王春秋之子也㘦㘦慕華至是盡變男女之服可謂盛矣今之婦女窄袖短衫不知何自而貴賤通用殊可駭異人習見為常又其暑月單衫則縮下縫捲以向上不得掩裳際則尤恠悖矣此服妖也冝禁絶之
[난-001]裒 : 類選作襃


女死還幣 
 
朱子荅魏應仲書曰趙氏聘幣無置之之所故遣歸之欲如来喩納之壙則今已葬欲置小田以給墓戶則亦不必如此之多欲以施諸為橋道者則似扵義無所當惟有別以他女再結姻好之為善而家間諸女及孫年歲無相當者愚按納幣猶未成昏也古義可㩀納幣而女死還幣而已其納之壙中或置墓田疑扵嫁殤恐未停當也禮云幣必誠辭無不腆趙氏之斯幣斯辭也為亾女也初未及乎他何可以無以䖏此幣物之故而更以他女嫁扵此人乎若施諸橋道則幾乎棄之矣凡此數條皆變故之際商量未决之論畢竟遣歸一著無可改評矣若壻家更聞有他女欲與之再結姻好則㤀其舊而新是圖復舉六禮之儀似亦無害恨不能質之朱子之座


先正 
 
先正之稱起扵阿衡古人扵先軰賢徳無不以是稱之姑舉一二如朱子答李季章書云先正文簡公答李誠之書云先正文集答折子明書云先正墓文答劉君房書云先正忠㝎公云云他不能盡舉近世黨論日甚以此二字為向背之立幟俗之可咍如此


座次 

凡宮廟之制必南向則牖西戶東奧者主人之所居也即西南隅也廟中神座亦如此居西者以南為上而居東相對者亦南上居北者以西為上而居南相對者亦西上此非有義意也勢之不得不然也朱子答余正甫書云南向北向以西為上東向西向以南為上則東向南向皆上右西向北向皆上左其義明矣凡為座次者宜考焉


成廟飬才 

我朝人才之盛至宣廟時極矣此盖有由然自開國靖難以後多因功名而致位智勇售而文雅未宣又至成廟世輒以材器獎拔姑舉數事丘従直以鄕曲微賤偶值微行問業則春秋也閱試而奇之直拜校理臺閣論之上召諸臺員令講誦春秋皆不能又引従直試之令諸臺觀之曰爾之不能而能者反不得此職耶朝廷不敢言又有人㤀其名以善治郡直拜吏曹叅議臺閣論之陞拜叅判論之又如前陞拜判書扵是遂止其立賢無方如此扵是争自濯磨時風一變至宣廟世彬彬著效于斯時也尚震家世無一官自始出身歷敭極選終至首相飬才如飬竹然培護有術不遽剪伐久乃成遂是豈一朝可辦哉在今㴞㴞世卿疎逺者無管無葛或未之一現世道安得不卑乎


迢遷久任 
 
羅整庵正徳末一疏世稱識務其言曰超遷之說與久任之法相為流通迢于前則自可責其後之久迢于後固無負其前之淹此可謂一時去太之說終欠為官擇人之義沾官者固衆矣其可人人而悅之乎不可陞而不陞怨咎非所恤也今世之數遷尤甚數遷則不可責效不責效則無㓛者可以陞矣無㓛而可陞則勢力得以弄其柄矣勢力弄柄則才智安得不詘哉且既不循資則其迢擢將有以任之也任者不賢是徒長其猾勢而翼角扵虎也余每因羅氏之說思今之可行者今之內司庶官亦多員従叅奉奉事至直長主簿湏歴四五年方陞六品階若一司必合有四員則去直長奉事之名而只存叅奉三員使其凖格而後直陞六品階雖欲數遷得乎惟其勤職著效者湏憑記籍而迢陞不在此例外任則申明殿最法使上考無得太繁然後㩀此方許淸顯夫漢相皆由郡守宋相湏歴州郡後世不然雍容苐宅而可以躐取卿相故治民便是度外是甚意思至扵諫官朝拜而夕遷未有一月淹者朝政之日非宜矣歐陽修書云陽城七年而後言今率以三歲一遷或二歲甚者半歲而遷半歲而尚以為甚况朝夕之近耶


退溪先生嘅世 
 
或言扵退溪先生曰雖有㘦近子弟不能嚴敎者實由扵世衰俗薄人心不古也先生曰然吾亦如此非但世衰我且徳薄不能使之敬畏古人雖疎逺子弟必有檢勑者不知有何許盛徳而然歟此條即先生謙言而嘅世之意見扵艮齋錄今新刋陶山語錄不載意者因徳薄之語嫌其不能檢勑而然耳何其誤也此豈有歉于先生哉盖當時之視退溪猶不若後人之尊之故名位如此徳業如此其㘦近子弟猶或不能聼順先生乃㩀實而言之此何獨先生為然古之聖人亦然伯魚聖門之嫡子為出母期而猶哭子聞之曰甚矣伯魚扵是除之其始聖人豈不言之耶甚矣之辭其不従可見當時天下之廣有真目者惟七十子其間猥雜尚多未必皆智足以知聖人也况不為聖人者過差之微容或有之悅慕者雖衆子姪之間或不能無恰然厭服者在也若使此軰果知後来之㝎論如是則寕復有一毫幾微哉乃若先生深得䖏世之道巽語以導之其不従者亦不強其日用應酬之外雖家間禮莭亦不曾必立己見故先生曾祖神主至族姪之孫두001而主祀者守門議不肯祧遷断不従先生之言先生與髙峰反覆論此至曰諭人而人自樂従亦無不可若欲率人而強之必行則乃王公之事非匹夫所敢為也此退溪所以為退溪而無可改評矣
[난-001]孫 : 子


程朱不稱名 
 
孔孟程朱後人之師尊無貴賤一也近世疏章或多壓扵君而稱名者錯矣余聞先軰之言鄭愚㐲先生在經席至程朱輒諱其名稱某有講官以君前臣名問備者先生講畢奏曰前古上國之人扵我邦無為臣之義况程朱萬世帝王之師雖上國不宜斥呼其名况我邦耶時以為格論今考退溪疏奏每稱程子朱子而不舉名此可以為法


祭祀之理 
 
祀饗之理恐非難知也子曰未知生焉知死未知두001事人焉知두002事鬼因其生而推之其死可知因人而推之鬼亦可以彷彿識取矣夫人有肉身以食為命腹虚則餒餒則體瘦以至扵死鬼則無是也夫人一日不再食則餒未有十日餒而不死者也及無肉身只有氣而已氣無所不充焉有餒哉果使餒也聖人之制禮祭之踈數與人之食道不同則鬼無不餒矣是以論祀享不過曰歆今有羙饌在前氣便薰身嗅而悅之而已鬼神之歆亦猶是也雖無此歆氣無不滿豈有取以充腹如人之呑噬之理然則聖人所以制禮其義何也以人道為則也夫蘭蕙非可食人必取之者悅其芳也食不過充腹而必設方丈者喜其盛也生而悅食死何可闕然鬼神與人情大抵相近喜人之尊奉逐物之芳馨生而悅食故死亦有是心但不能食故曰歆歆非鬼所貪感人之誠也不然羙食盛饌家家日具何䖏두003不可而必待其饗祭乎是以誠不在豐在乎潔净耒蘋采蘩用之宗室用之公宮牲牢不興焉非不用也以是為重也諸侯之妃大夫之妻取諸澗溪沼沚之間冠扵籩豆之首如是可以降格矣故士始入學釋菜扵先生新婦入門奠菫扵廟貴誠而已若果不歆輒餒則孝子孝孫之奉其先必將日祭而無踈數之別矣然則鬼其餒而者何也亦以人道推言也鬼則待歆而闕焉不饗雖謂之餒可也盖氣之精者曰神氣聚成形精神不昧死而氣存與升降紛綸者不同故鬼必有靈靈則精神尚有未泯者子曰水流濕火就燥同氣相求理之當然也祖先與子孫同氣故精神感會而靈明相應必然之道也廟以妥靈祭以伸誠飮食以依神義之至禮之盡也
[난-001]知 : 能
[난-002]知 : 能
[난-003]䖏 : 恐所


傳位 
 
孔子曰天無二日民無二王舜既為天子矣又率天下諸侯以為尭三年䘮是二天子矣此萬古通義也所謂尭舜之禪不過如此後世父傳子受始自唐世前此未有也權柄一移䜛慝易間嫌疑之際有至難言者若父非尭子非舜轉輾推蕩畢竟無以收拾也苟有不可以已者則攝行國政大則稟决小則權断無所不可何必踐祚稱制而後快耶黃庭堅詩曰撫軍監國太子事何乃促取大物為茟尖鈇鉞凜乎其可懼也自古及今善䖏此者惟我太宗世宗大王乎世宗雖不得已而權署國事而總断扵大朝且世宗之聖智克盡大孝始終一如也盖歷萬世無是矣


上洛君 
 
上洛君金貴榮當壬辰亂従臨海君徃北道為小吏縛執降賊在賊中圖脫王子不得及行長敗扵平壤淸正懼欲和迫遣之上洛君謁扵行在竟得罪竄熈川道病卒說者曰上之所託者王子也大臣以身許王子不幸而王子死義不可獨生王子不死大臣無可死之義此雖似然及其遣還也當曰吾受命保護王子王子未出身不可獨還以死拒之彼亦必不敢強之矣畢竟王子猶拘而賫賊書先還烏得無罪此事眉叟記言載之揆之臣義有未愜者特發之


及梁雜端 
 
東人文獻不足考閱多舛史傳得失不湏論至先系譜錄亦不免訛誤如慶州之李赫世閥閱今考白沙李相公集每云其先沙梁部大人沙梁即辰韓六部之一新羅赫居世九年賜及梁部姓李賜沙梁部姓崔今世慶州之崔即沙梁之後故三國史崔致逺沙梁部人也如李之先即及梁也後人錯看文勢襲謬至此何也余近又撰人墓銘其先有髙麗執端某者髙麗無此官司憲府有執義有雜端今制有執義而無雜端今之持平即此職也余㩀髙麗史百官志改正未知彼以為如何也


祖臘 
 
十二方衰旺之說源扵三合三合者謂生旺葬也漢以戍臘晉以丑臘之類皆其入墓之位也盖以胞胎飬生浴冠官王두001衰病死葬十二位輪配扵十二辰而陽局則金寅水圡巳木申火亥即其始起也金胞扵寅生扵巳旺扵酉葬扵丑故金行之君以酉祖以丑臘火胞扵亥生扵寅旺扵午葬扵戌故火行之君以午祖以戌臘葬謂之入墓也餘可類推今堪輿家率用此術而尋龍用正五行坐向用䨇山五行䨇山者以乾甲丁為陽木亥卯未為隂木艮丙辛為陽火寅午戌為隂火巽庚癸為陽金巳酉丑為隂金坤壬乙為陽水申子辰為隂水隂局則金卯水圡午木酉火子陽順數而隂逆數也今之未臘即木徳之所㝎明乃火徳今中國水徳而亦遵未臘未可暁
[난-001]冠官王 : 類選作帶冠旺


舅甥 
 
李密陳情表曰行年十四舅奪母志奪志非兄弟所可辦此指外祖而言禮曰謂我舅者吾謂之甥字書云女之子曰外孫今亦曰甥㩀外祖而言也然則㩀外孫而言則外祖之為舅可知凢我之自出謂我甥也故魏舒云當為外家成此宅相是貴甥之目而以己當之也可以㫄證


文官更試 

恭讓王元年趙浚言今之學者以彫篆之學幸中科苐取榮一身自以為足従仕之後盡棄所業昧扵施措以負國家崇儒重道之意願自今取各年及苐四品以下對策殿庭中者使掌制두001敎不中者左遷以振儒風此說意非而言是者也盖前朝之負國莫如浚其心必不以忠藎而為之也則將欲因此而售其計謀也然其言無可改評夫以文辭取人既失舉才之義而私徑綢繆魯莽者十居八九古道雖不可復若扵詞科之中如是揀汰庶幾稍優近世立文官更試之法冝若少有振刷而及入殿庭依舊借述法非不詳行之有踈密終亦無益
[난-001]制 : 恐製


女樂 

朱子曰女樂事太怱遽魯是父母之國大夫豈得不告不従而行亦未晩今乃去如此急此未可輕議當闕愚謂夫子誅少正卯謂其亂政是時魯未有地三家已分國而納賦扵君而已魯安有大夫之亂政若是之甚耶其所謂言偽順非之類未必為可誅之罪而夫子断行之何也意者卯即三家之腹心而為魯之內訌故不誅魯無以振也然此不可以明言故夫子云爾夫子秉義明道自結扵君以為尊國抑臣之圖其幾不可失也季氏乃受齊樂與魯君徃觀之怠扵政事則君心已惑亂而不可恃矣君惑扵上則臣擅扵下而夫子以孤根有所猷為扵其間將有不密失身之患其去顧不可亟耶不然彼三子者將甘心扵夫子矣自隳郈隳費以至扵誅卯綱紀稍立庶幾因此為反正之會都恃君為重至是而大事去矣雖告奚益其曰遲遲吾行者亦必如孟子庶幾王改之意而終亦不反夫子則浩然而已矣


金瑛 
 
明英宗圡木之役使太監金瑛輔郕王留守後有寵扵憲宗瑛本我國安東人不肯奉使扵本國曰吾安敢抗禮扵吾國王乎其賢如此韓西原確之二妹為太宗두001後宫故召為光祿少卿奉使還國以其副復命仍留焉比瑛所䖏宜少媿也不知當時頒詔其禮當如何
[난-001]太宗 : 成祖


航海 
 
大明之末遼陽阻絶進貢只有航海一路前後奉使者柳澗朴彝叙鄭應斗尹昌立尹安國䓁相継渰死此由中朝不許便程故也若自海州不經廣寕直達于寕逺則甚捷易憲宗欲許其直路劉大夏以為當初詳㝎必迃回三四大鎭達于山海關者不無深意不可輕改我仁祖之時復奏請復登州舊路亦不許其覺華之路倍扵登州所經鐡山觜䓁䖏波濤險惡逆礁廉利㫄無島嶼可停泊兼之舡制鈍劣不能輕浮其勢不可徑渡也劉大夏之事固若有意然既知有便路在前如有侵犯之謀一時迃回其行何補之有哉大邦柔逺之道徒執此議使萬折必東之誠徃徃不免漂溺而不䘏奚可哉劉東山為明世名臣之首而其狹小如此也近有人言南郡有一守宰風漂西走至苐四日夜入于江口兩岸燈火照耀羣鷄亂唱扵是而風回又張帆東走四日而得返我界不知彼乃何地而要是距我不逺云爾


十人共射一人 
射人先射馬擒賊先擒王此知戰之要也勝負繋扵勇怯勇怯生扵氣勢得勢則勇倍失勢則怯增如奮翮之鷹挫勁逾刃傷弓之鳥聞弦虚墜其機决扵俄頃凡兩陣交鋒強力者先而疲弱従之其進退仰扵一箇之賈勇前闘其所仰者北則餘皆潮退風掃矣鉅鹿之戰衆軍従項羽則無不一當百是三軍之勇皆従項羽出也故虞詡令二十強努두001共射一人一人者即身先士卒者也先者死則百膽咸碎何必逐一皆射而後勝哉凡弓矢之利亦然即俗所謂攅射也見衍義補宋時有十人共射一人者用其術也此亦湏隊長主人以旗為號也戰者死中求生之地也二人相搏我生則彼死故有必死之心然後方有生路三軍之士未必皆有此心其間惟有此心者前闘而衆皆従之助成氣勢若先斃其人則餘不足患矣昔朱伺之言曰諸人以舌撃賊伺惟以力耳兩敵共對惟當忍之彼不能忍我能忍是以勝耳此謂忍而不旋踵非有必死之心不能也
[난-001]努 : 弩


義門 
 
古今言九世同居大中祥符間會稽縣民裘承詢同居十九世明浦江鄭濂十一世太祖問其故但云不聼老婆言其言可為敦宗之要詮詔徵子弟二十四人並授官濟除左春防두001庶子幹除御史楷除蜀府敎授世號家有三代風渶以宗長詣闕謝恩帝親書孝義家三字題其㫄曰賜浦江鄭渶其福祿與萬石君䓁可謂積善餘慶然楊播家世厚徳而後值禍殃族滅又明河中姚氏十三世同居累代㫌表號義門忽一日大小盡死獨兄弟居憂弟婦又死忽聞弟室中與婦人語笑詰之謂其亾婦也大抵不異平時其兄持刃夜候而刺之至朝迹其流血婦屍在墓前因婦家之訟開墓則空棺官莫能治俄而兄弟咸死獄中姚氏遂絶此又何理余謂福善禍淫本指天理如此氣數乖反之世已無可徵姚氏適值家運衰惡之後鬼氣闖盛弟婦之死未必真死為鬼所祟既葬偸屍現弄如此何足異也
[난-001]防 : 坊


九二六두001二 
 
易之所貴在九五六二之中正相應如此者凡十六卦然有免扵凶咎而無大吉陽剛之君遇隂柔之臣以順為正非輔弼之職也乾之九二有利見大人之吉中孚之九二有鳴鶴好爵之吉皆易例所謂中而不正也然為臣之道當有事之時亦必剛陽之臣出輔剛陽之君方能濟事如傅說之扵殷宗太公之扵周文是也皇明趙貞吉之疏曰文藝之科有司之式可以得詞藻之才而難致不召之士也必有渭濵傅岩之事而後得傅說呂望之賢髙宗當殷道方隆必有遺老之足用而塩梅之託在扵傅岩之版築周文承累世之基亦必有君子滿朝而混一之業在扵渭濵之釣叟殷周初無取士之科二賢非有希合之願及其遭遇投竿釋鍤不崇朝而建大業所謂惟非常之士立非常之功今不以殷周之君望我皇則上負聖明也不以傅呂之賢待天下士則下誣豪傑也此說可表以出之以警後世也盖其隆平之際佐治之臣不過六二之才循習前功守故安常多不知格外拔俗之大業夫人情古今略同知識易拘扵見聞政久則獘滋物革則衆駭故必湏㳺心扵局外飬智扵天下方是所謂非常之人如此者不在朝廷之上而必出扵漁釣版築之間搢紳之士為祿故入而不出山林之士為名故徃而不返苟非首出之君烏能致哉人謂聖君有作天必生鳴世之臣聲應氣求如雲之従龍非人力之所與此甚不然四海之廣億兆之衆豈無其人只患上不能求耳如無殷周之君傅說太公只老死扵氓庶之中而無聞焉其或為貧無聊抱關撃柝人見其面而不知其心者何限後世之求賢比如析薪扵山枝條輕小則取束以歸至扵大木十圍引不動推不移者棄之不顧是則棟樑頹扵家大材朽扵山不相為用若此者亦可謂天必待用而生才耶噫
[난-001]九二六 : 類選作五九恐五六


六經時務 
 
宋仁宗時程伊川年十八上書自薦竊比扵諸葛亮願至上前陳其所學若果召至則必該說平日料量扵胷中者也其學之務實如此凡讀書之士皆依文誦說不思真㘦著己發之為事業故六經與時務判為二物如今舉業者雜引聖賢之言文飾為篇其實不能合為一物今有餅餌在前見者能形容蒸擣之功大小方圓之狀而初未甞食而知其味也大學之道其大至扵平天下雖在儒生賤品既誦習其文亦湏理會治國當如何平天下當如何凖備在己常若有問者至必攄其藴蓄無容囁嚅齟齬方是為正學也昔靜庵先生引諸生至上前問當務之急一不能對先生従㫄促之終莫之開口則歎咜不已嗚呼不可以專責諸生世道之訛使之然矣苟在聖人之世服聖人之服言聖人之言行聖人之行朝廷亦如是鄕黨亦如是事與理合一心與迹同歸人人觀效口口習熟賢者必進不肖者必退豈有此患究厥所由都只為科舉之學錮人心術也科學者合聚四方貪進之徒特開一條僥倖之路使人鑚透而入已與實用歧而南北矣如是則六經之文只助成其浮文華藻之用故其為文大抵皆近是而詰之不能辨荅無恠耳


利祿先死亾 
 
世傳士風渝薄云人有聞相公䘮子促鞴鞍馬俄聞非䘮子乃相公亾則曰姑徐徐其情狀可惡近世蔡判書裕後以冢宰居母䘮年己七十餘人皆危之後至除服公云老不死幸至服除祥日客集過扵初䘮盖憾之也子云利祿先死者而後生者則民不偝先亾者而後存者則民可以託政者所以示民示以如此先之也培飬無素民俗日渝至扵父老而失飬國亾而臣逃夫賢두001而妻去乃飜覆手間耳
[난-001]賢 : 貧


龍比洩冶편001 

忠臣死國古今以逄干為首比干者孟子所謂貴戚之卿無可去之義若龍逄則無補扵國而徒隕扵虐毒之手何益陳靈公無道洩冶諫公不能改孔儀二子殺之而不禁孔子曰詩云民之多辟無自立辟其洩冶之謂乎盖譏其仕亂邦而危言也因是究思詩義兩辟字同義其要只在多立二字多與立相反立是一㝎則多即二三也君無㝎志用法随意人將無所措其手足洩冶之死冝哉
[편-001]洩冶 : 泄冶


寬猛 

刑獄之說有寬猛之別寬者之言謂聖人主仁而設法死傷非心惟縦是務猛者之言謂求人之生遂必禁殘暴暴不禁則生不遂苟非嚴断何以懲創兩皆是當無容改評然各占一邉不通時變則有時乎陔矣經曰刑罰世輕世重㩀周禮刑新國用輕典刑亂國用重典刑平國用中典錯施不可後世平時少而亂時多則冝重刑多而中刑少亂者非必兵戈寇侵紀綱弛觧暴桀交橫禁令不行良民失所皆是也縦有仁心仁聞民何由被澤故曰君視人如赤子而臣遇民如仇讐則尭舜一而桀紂千百胥徒效尤強力者行刼此由不知寬難者也里諺曰縣宰寕得其猛上不猛則下之虐尤害也且如戰陣其失律者在平時不過笞杖之罰必亟斬者何也失律而陥敗千萬人齊死也今有兩吏一廉一貪廉者得譽賞不過一資貪者取賕罰薄而利厚身享安樂子孫長世人情將安所趨捨哉若使貪者必罹烹殺之刑雖萬金將有所不取彼萬金何従出必破落百家之産而得之况一不治則十百人觀效民其蘇息乎凡言贜吏不必治刼盜不必殺者皆主寬之說慫惥成也若不易其轍望治逺矣余故曰商鞅王安石變法失宜而敗蠱遂為後人之口實其實罪在失宜不在變法也讀至此未甞不三復發噫


致仕求去 
 
孟子曰仕非為貧有時乎為貧為貧而仕者是抱關撃柝其責易塞也若卿大夫以上任職不輕無為貧之義經曰七十致仕為老不任事也身老而祿重莫非素餐故仕非為貧而為國也既扵國無益烏乎不去然則或年未七十而病不能任事者當去或疎迹勢孤不與扵聞政者當去或才不稱而事不治者當去不但人各有此志大臣近臣論量具僚其無所事事者每歲必指摘數人勒令致仕或抗論時事關係治亂而不見聼者自乞致仕而去如是其警勵衰俗大矣不爾滿廷簮紳㴞㴞是貪進無耻以食為天者將何以治平余閱宋史㮣多如此事未必皆正而俗尚可見


先試就真 

人之善惡賢不肖惟視其貌聼其言何以別之必湏試之以事任而後方得也人皆曰余智試之以窺敵制變則愚者窮矣人皆曰余力試之以扛鼎引車則弱者窮矣人皆曰余有才能試之以職官則椎劣者見矣職官者才能之鼎車試者非如今世之試文詞扵一日半日之間付之實事責之年月之後技能畢露而無所逃其工拙之效也尭之羣臣薦鯀則試可乃已試其可然後不能者已之也至薦舜則帝曰我其試之扵是降二女而觀厥刑試之之典自唐虞始也成周之制初試為大夫者雖畜馬乗而猶不得為伐氷之大夫漢法滿秩如真若宋若明皆有權攝實拜之別尚有古之遺意但不能行之有術徒有其名所以無效耳我東新羅之世試之以俊貞源花之間至松都之興當五代之季掇拾楊廣之餘智專以詞科試人至今日無敢脫其圈套而治敎掃地矣今之試者不過向所謂余有才能之類雖善才未及試也苟試實才舍職官何以哉然試然後官之試者職也宜稍復古道凡大小官先授權攝之職異其號减其祿限其時月待其著稱而後方許就真不然者削其號奪其秩不得為官䘖亦必為九䓁殿最法就其中各均其數黜陟如例庶僚付長官卿宰付三公三公不能黜陟人主自主之如是豈不振刷


妖祥 
 
漢武好異瑞東方朔譎諫曰夢至天天帝問下界人衣何對曰衣䖝問其䖝如何對曰色虨虨如虎喙呥呥似馬驟聞之䖝豈可衣者耶虨虨虎文蠶之斑者似之呥呥食草貌䖝之食葉相似也吐絲為衣非謬也而蠶何甞為異物此言有味自達者觀凡祥在可用而不在扵形色也况異草恠鳥果何補而為寶詩曰荏苒두001柔木言緡之絲柔木柔桒也䖝食而吐絲則為緡故善比者云爾其義相類也祥者益人之稱其色虎形馬奇則奇矣而不足為衣則可謂祥乎詩曰貽我来牟帝命率育后稷之時始有麥也五穀皆春生秋成秋穡既竭民多阻飢故上天為下民生此来牟劉向封事云貽我麰始自天降是也王者之祥不過如此也盖上古衣皮食木實不知何世始有絲麻而為衣始有五穀而為食祭天之服必用大裘裘者衣之始也緇冠深衣必用麻麻先扵絲也薦必黍稷黍稷先扵稲麥也此皆一時之祥形化至今也今之時木綿自南蕃流布中國而至扵東方是為億兆之上祥不湏以世之汚隆當之然則災祥之別只繋利人害人之間故衣服之不稱謂之服妖食之珍恠謂之味妖瓊宫瑶臺謂之居妖雕鏤金碧謂之器妖悅耳新聲謂之音妖不獨物之為然佳冶容色迷人惑衆謂之女妖顔媚口給眩真亂實謂之男妖推此言之凡無所事事虐民歛財四軆不勤但思温飽不念修己忌才傷人之類妖之最大者也妖者災也人方捨其常理日趨扵妖災之間而悅樂之世安得以平治若使君人者一一捨此而去之涵飬之久與天地合一則自有一箇休祥飬在心田上格神明永錫祚㣧其名曰馨香徳
[난-001]苒 : 染


直言極諫 
 
人之言議有是是非非是是則聼者悅而言者見徳人皆樂趨焉非非則聼多不悅而害己随之故是是之論必歸扵邪諂亂道而不若非非之或冀反正也是而悅之猶懼誤人况非而譽之耶私室猶然况公朝耶察夫人國是是多非扵扵者將亂之幾也况有是是而無非非其亾無日矣子曰天子有諍臣七人雖無道不失其天下諸侯有諍臣五人雖無道不失其國大夫有諍臣三人雖無道不失其家諍者詰其非也漢之舉人必曰直言極諫可謂知要矣然直言羙名也而為人臣不能如是者懼罪而無益也若不獨不罪従而賞之宰相羣工莫非竭忠力諍何必薦剡而後得耶然而其必如此者以名勸世也用此舉人彼所徵之人義不可遜言順旨脂韋苟容而止言雖過中朝廷亦義不可以狂妄而加罰此一事便是倡發一世不諱之機括豈少補哉


回否為泰 
 
世言否泰之運氣數所值非人之所得與者非也否既昏亂之所做成泰獨非明哲之可辦耶天地交為泰不過內陽而外隂內君子而外小人君子道長小人道消故陽所以為內者由乎君子道長君子道長非君子之手分做成乎何謂道長君子喜生惡殺與萬物同仁者也人主得如此者為輔相輔相得如此者布在百僚州牧同心共貞尊主裨民與百姓咸熈是謂天地之泰也夫然後人主運御極財成天地之道輔相天地之宜以左右民不然雖尭舜之聖又無以措其手也唐虞之回治否為泰此之謂也


揭帖問備 
 
聖王之所大願在天下平天下之未平由不善者多使不善者各悔其過而之善則天下平矣易曰吉凶者言乎其失得也悔吝者言乎其小疵也无咎者善補過也憂悔吝者存乎介震无咎者存乎悔事有失得吉凶已判小疵則未至扵吉凶也扵是而悔則補過而无咎吝則其過遂成憂以慮之介以界之厥既有悔則當有震動改過故曰存乎悔此善惡之幾而君子小人之分只繋乎悔不悔蘧瑗顔回尚不能無過人非聖智孰無過愆鮮或自覺故無以善補而背惡也故父有諍子則不諂두001扵不義士有諍友則不離扵令名匹夫尚云求過不暇况國家乎凡情見譽必喜聞責必惡朋友之相勵明知其無罰而人不肯出口况君臣之際而小則寵弛大則殺死苟不求之有誠人豈肯樂為害己哉書云官師相規工執藝事以諫規在諫前盖古俗必有相規戒如益友之輔仁也同事一君有兄弟之義不宜遽彰其失扵君前公家之事必有文字為㩀則又湏有反覆徃来待其不悛然後方可以達扵君也余觀明朝文集有揭帖問難頗得相規之餘意我聖朝中世亦有問備之例凡有差失必以書牘責喩其言果是則緘荅示屈或不能相悉亦備列自明待其歸正雖大官不免此風甚好今之推考乃其遺意而失本旨矣愚謂宜別立條制令大臣及憲臣每歲各著羣臣之短如蕭何書過之吏歲終考其改遷俾有自撿其身為黜陟之階必有多少裨益昔唐太宗品藻羣臣各疏其短惡其曲相䛕悅也其意亦善若一扵譽而匿其短亦歸扵䛕悅而止
[난-001]諂 : 陷


將相求賢 
 
下士求賢不止君國將相皆然周公之吐握可見得人將有以輔益如蕭曹俗吏去古未逺故尚有周末流聞何首置書過之吏如邵平之徒客扵其門所以能免危禍參禮聘盖公而師事之得淸净之治用武亦如此驅三軍之命赴扵鋒刃之間宜思十分完備非衆謀之合必致踈脫故趙奢之為將親奉進食者十數所友者百數韓信得李左車西向而師事所以能成大㓛不獨將相雖下縣令長亦然子㳺小邑之宰而夫子問其得人仲弓季氏之家臣而夫子謂之舉賢故子賤為單父宰告夫子曰發倉振두001窮子曰小人附耳未也曰賞能授賢子曰士附耳未也曰父事三人兄事五人友十有二人師一人子曰父事兄事足以敎弟矣友十二人足以祛壅蔽矣師一人足以慮無失策舉無敗㓛矣君子學道則愛人故其所施設初無大小之別或牛刀試鷄載禮載樂或盡禮賢徳尊師受敎或恐智有未逮事有違理惟求賢是急此皆夫子之餘敎也比如病子瀕危遍訪良醫不欲以獨智試劑也後之治民而簡賢者抑何心哉
[난-001]振 : 賑


米綱 

物之所不可不運者穀粟也塩鐡次之外此皆不待他方而民自為生如禹貢寶玩之類亦未必皆待用四國各獻方物従而記之也穀者一日不可闕而人聚扵京師故天下之賦咸運扵中邦舟車達逺或十百而致其一皆用米綱苟以物貨轉換則雖有倍數之增益聖人不許此商賈之牟利也况本旨以逺穀贍近民物貨終非可食而活者轉換則物貨移而穀猶不動畢竟彼有餘食而此活扵不足之中奚可哉運莫便扵舟舟之所不達惟車可致車行湏先治道路故古者道路之制有㝎式足以容車我國都不理會若相觀地勢用力以治之峻險之外未有不可開之理我國自古皆㝎都扵水濵漕無所礙無事乎車道也因仍成俗道皆不容田乗之輪謂地勢不便其實不然也


古今之災 

災者祥之反害人之稱有家之災牝鷄司晨野鳥入室之類是也有國之災水旱疾山川崩竭之類是也有天下之災兩曜薄蝕五緯失次之類是也有古今之災小人逐君子夷狄侵中國是也外此亦有可言禹之時始作酒害民之食而釀成亂亾然俗習已痼著在禮經苟莭之無濫亦不害也明之末有惡草入中國遍扵天下即自湛巴國流播湛巴者在西南海中洪武間入貢史書可攷無論貴賤老少男女無一人不嗜終日吸其烟臭災甚扵酒而不復可禁噫


師服 

程子曰顔回之扵夫子雖斬衰三年可也然謝楊之徒未聞有行之者何也意者不以孔門之顔氏䖏之也凉時郭瑀服師斬衰三年與程子意合父至尊也君至尊也師獨非至尊乎君恩有輕重而服君同扵父臣不敢莭量扵至尊也盖自人主至工匠皆有師人主㫄期亦絶不可以服重工匠小技未必父事輕重無㝎故禮所以不立其服也孔門之䘮夫子曰若䘮父而無服盖以心服也父生之君飬之其恩在身師敎之其恩在心也然禮有以故興物者若全無其物哀情何寓故孔門諸子絰而出盖無衰之服而有絰之物不獨師也朋友之麻周公之制也麻者絰也禮疏以單股為觧以小歛環絰例之則扵師必兩股矣絰者加扵成服之前除扵練後不與衰相随也朋友之墓有宿草不哭宿草今歲托根明歲復生以期為断也以三年之制焉使倍之者推之師之絰亦宜至扵三年而期後亦除乎首也古既無㝎制者思量立中即恊宜之道父生之有此身矣君飬之則軀軆安矣至人之所以為人則師之㓛其報禮顧不重歟此禮不明敎為無本民風寢薄宜矣禮無服弟子之文何也師一而弟子多苟皆服之無無服之日矣又不可擇而服之所以無其制矣


崇讓論 
 
晉武時㪚騎常侍劉寔著崇讓論其意極善當與崔寔政論並驅而彼論政法此主得人得人而後政法方有所措則此尤為最也綱目略採數語而大義未該然文句之間語或未明余為刪補今成完篇庶幾秉國者取之為澤扵萬世也其言曰孔子曰能以禮讓為國乎何有在朝之人不務讓久矣推讓之風息争競之心生争競之心生則賢能者日見謗毁僉言名徳不及徃時者非也時非乏賢不貴讓也子謂顔氏之子不貮過明非聖人皆有過寵貴之地欲之者多一人有譽則毁必随之謗毁之生必因㣲過而文之在上者不能不納雖使稷契復存亦不能全其譽故主選者不知所用漢魏以来令衆官各舉所知數矣其舉必有當者不聞其擢用必有不當而罪又不加者不知誰賢誰不肖故也舉者已知在上者不能審故亦漫舉而進之人數猥多難得以分也昔齊王好竽必令三百人合吹南郭先生不知竽而濫厠其間及嗣王欲一一列而聼之先生扵是逃矣孔子曰上興讓則下不争春秋傳曰范宣子之두001讓其下皆讓欒黶雖汰不敢違也晉國以平數世頼之賢愚皆讓百姓耳目盡為國之耳目為一國所讓則一國之士也為天下所讓則天下之士也賢不肖灼然殊矣退身修己雖欲守貧賤不可得馳騖進趣而欲人見讓猶却行求前也三公有缺擇三公所讓最多者而用之此為一公三公已豫選之矣主選者選三公不如三公共選一公之為詳也尚書有缺擇尚書所讓最多者而用此為一尚書八尚書已豫選之矣主選者選八尚書不如八尚書共選一尚書之為詳也郡守缺擇衆郡守所讓最多者而用之其義亦同推此則可盡其餘矣昔虞廷之賢濟濟相讓後世謝章盖取扵此謝章者人臣初除上表將進賢能以謝國恩也習俗失之也彼禹益䓁事定非虚讓則後必如是遷代所謂豫選亦當扵謝章求之也愚謂此必湏有賞罰以勸懲也功莫大扵得人亦當有失薦之罰秩有陞降俸有增奪随其輕重而必施然若以知人之難為諉既舉之後觀其人之行事亦許露章先發以自免又或不免焉則受以甘心得人者受賞而不辭則失薦之罰何得逭哉
[난-001]之 : 當削


汲黯流禍 

汲黯有公孫布被脫粟飯之譏其禍之流延于天下古今與洪水猛獸並不可復遏也事貴得中過與不及皆非也然人情莫不喜奢惡儉入奢如脫儉두001避臭入儉如沾塗坐炭難易之別如此雖欲殫心盡力捨彼取此比之上灘之舟一篙失撑便即投下不可旋故聖人憂之著之扵易曰用過乎儉使之費力無怠不至流循所謂志存其首猶不失尾也聖人多見世之因仍習熟不自覺其過侈故曰以約失之者鮮矣其意至深㘦矣是以大夫僣君諸侯僣主天下遂亂夫奢必患其不足不足必貪貪非害人不得故強者刼弱尊者壓卑知者欺愚力之所及無不侮奪作法扵凉猶或貪况以奢示民耶赤子無告將何以為生噫甚矣究厥所由實自黯言而萌動士大夫樂放縦者把作奇貨倡言驅率飮食衣服宮室車馬矜能相髙日增月加譏斥其儉約若恠物異類而使不得容身是何氣像公孫之事雖若小過其東閤飬士實與齊晏子彰君之賜同條而修學之力又與宋之湖門共貫豈徒外儉內奢盜名敗俗之比哉今之居位者苟以公孫為師範則風俗豈不有補乎昔季文子為魯上卿妾不衣帛馬不食粟仲孫它諫其不華國文子曰國人其父兄之食麄衣惡者猶多是以不敢吾聞以徳榮為國華不聞以妾與馬孟獻子聞之囚之七日自是子服之妾衣不過七升之布馬餼不過稂莠古人之制行如此使汲子聞此豈不然乎哉
[난-001]儉 : 險


惡衣食 

子曰士志扵道而耻惡衣惡食者未足與議也志道與耻惡衣食為兩歧路脉求羙衣食已是非道然猶可克己以反正至扵耻人之見則心不內守嗜欲反歸歇後由是推之將耻名之不彰耻位之不尊忮人之居己上不奪不厭豈可與議扵道哉其志道奈何子曰志扵道㩀扵徳依扵仁㳺扵藝此其莭次㓛程志道是志存乎當行之路也㩀徳是得之扵心㩀以勿失也依扵仁是凡事必依附仁愛而行也如貴和主忠之類是也㳺藝是心不外馳所習業不離扵道中之物事也如是行去雖欲㳺心扵衣食之間得乎由是推之如築隄以導水濬其深而絶滲漏盈科達逺放乎大海而後止其初自薄衣食始學者之先務也古人有云好衣不近莭士體梁穀似怕腹中書煞覺有理


衣食閒逸 

羙衣食樂閒逸㝎非忠臣孝子之心天下之事莫難扵忠與孝孝者飬其軀軆飬其心志或不幸而窮餓離亂服勤至死以至扵葬祭以禮惟覺力之不贍若曰吾責已盡則已非曾閔之所存奚暇扵衣食閒逸哉忠者將順匡救期扵尭舜平治宇內期扵唐虞或不幸而君有惛虐之徳時有寇賊之難竭精殫力思有以挽回其有暇扵外物之陪奉哉是以忠孝大莭必従苦心勤勞戰兢臨中出来若曰偸占閒隙姑取安樂則吾知必不随遇竭誠所在致死者也昔陶侃運甓作勞分隂亦惜雖未知其心之必期扵忠孝忠孝者以是為法方是不負洪勻之賦與矣


懲忿 

經曰忿思難難未必不従小忿始故君子戒之史伍子胥傳曰吳椘邉邑兩女子争桑二國至扵舉兵相攻不著其事盖椘之邉邑卑梁之䖏女與吳之邉邑鍾離之䖏女桑扵境上戲而傷卑梁之䖏女卑梁人操其傷子以讓吳人吳人應之不恭怒殺而去之吳人徃報之盡屠其家卑梁公怒舉兵反攻之盡殺老弱吳王夷昧聞之怒舉兵侵椘之邉邑夷而後去之吳公子光又率師與椘戰扵鷄父大敗椘人獲其三帥又伐郢得荊平王之夫人其始争桑戲傷非異也持其子而讓之非矣應之不恭非異也殺而去之已重矣老弱盡殺已重矣獲其三帥獲其夫人已重矣伍子胥因以報仇至扵鞭王之屍其禍始扵一幼女之微傷至扵俘虜王夫人始扵殺一匹婦至扵屠城邑鞭王屍皆忿不懲之過也


歴年大運 

中華歴年大運唐虞以上不可詳㩀孟子書由尭舜至扵湯由湯至扵文武由文武至扵孔子大約五百年也東邦是一隅別局歴年尤長檀君與尭並立歴千二百十二年箕子與周武並立歴九百九十九年合馬韓共千一百三十一年大約皆千有餘年比三代倍之矣三國並立勾麗七百三年百濟六百七十八年髙麗王氏又四百七十五年大約不違扵五百之運也今嶺南又我邦之別局新羅與麗濟並立九百九十二年則獨上紹檀箕之運焉今聖朝已近四百年國祚綿逺有待扵無窮也


觀梅 

朱子曰易為卜筮而作以其掌扵太卜也然詩掌扵太史亦可謂為樂歌作耶子有學易無大過之訓此與卜筮何干詩為興感而可以為樂易為寡過而可以為筮何以異哉然其三百八十四爻之辭專為卜筮作此周公之意與羲文差不同而孔子之大象即述其義也後世隂陽數術皆祖此其說不可窮詰要非君子之致意也其法不蓍不龜為風角鳥占觀梅之類人又樂其便争趨焉觀梅者始扵邵氏辰年十二月十七日申時偶見庭梅二雀争枝知晩有隣女折花墜傷其股其法合辰五與月十二日十七共數三十四除四八三十二得二兌為上卦加申數九共四十三除五八四十得三离為下卦是為澤火革又以四十三除六七四十二得零一為動爻卦變為咸其互則上乾下巽也至日晩果驗盖兌金為本體為少女而為离火克之又互巽木生離火則乃克軆之卦也巽木為股逢乾金兌金之克所以少女傷股也其他筭落花則知明日午為馬所踐毁亦此類也又有字畫占例偶見西林寺額字曰寺中當有隂禍命改添林字兩勾果驗其法寺者純陽之人所居今卦重陽之文而有羣隂剝陽之兆其始林字無兩勾西字七畫得艮為上卦林字八畫得坤為下卦為剝七與八為十五除二六十二得零三其變為重艮其互為重坤故云也若添兩勾為十畫除八得二為兌合上艮為損損者益也變為中孚互為復皆生體之卦故可以安矣又如客問今日動靜何如則平分三字以平上去入起數為上下卦所謂風角鳥占如見風来之方審其時察其色辨其聲見鳥之數聼其音辨其物察其鳴呌皆此類也先得數以起卦謂之先天先得卦以起數謂之後天皆非樁㝎象數以心懸度随意㫁事故曰心易也心無私累虚靈應物如姸媸之照鏡不可以方法學也人多知其名而昧其理故略著其㮣


糶糴靑苗 

東邦素號民貧至近世尤劇必有所由然也十世以上有未可詳以耳目之所覩記大抵因稱貸益之也糶糴之法昉扵百濟其始為民設非為國營財凡䖏事湏念其本意也詩云倬彼甫田歲取十千我取其陳食我農人自古有年有年由扵力田力田由扵足食足食由扵補助補助由扵蓄聚蓄聚由扵莭省外此無他道若不莭省補助何物歲取公賦先計儲偫之數若干用為兵凶之備然後以其餘為一歲調度則四分留一積三年而蓄一年之用矣此古制也後世必先計經費以其餘為活民又因以添之失輕重之序矣苟能儉自上始示民無濫省耕省歛助其本業非大旱甚澇民免扵飢寒所謂自古有年者此也如是而民有不足以所蓄直與之不責其還報又不免不贍方施糶糴之政發倉而貸之减十之二而還収如是則百姓足而君誰與不足綱目魏孝文太和十二年略有此意可考也今市中駔儈任變其升斗官必刑之國家與民出納而變其大小之量可乎何以示信扵民所謂耗者非耗伊益我邦大郡有數萬石小郡數千石合有幾億萬石其什一之數歴七歲則與本穀之數敵七歲之中橫歛者幾億萬石此物果歸扵何地在民則春受雖曰十五斗不過十三斗半歲之內秋輸而並耗並剰並行糧脚價幾乎倍增或歲登或路逺不願受者皆勒㪚勒歛殆有甚扵鄕曲之武㫁矣一經秋糴則廬井편001然空虚至田賦雜稅稱貸而不足隣族儺徵之端紛然起矣凡國之經費惟正之賦足矣奈何借民以財取息而苟活乎余讀劉攽與王介甫書云百姓所以取靑苗錢扵官者豈其人富贍飽足樂輸有餘扵公以為名哉公私債負逼迫取扵己無所有故稱貸出息以濟其急介甫為政不能使民家給人足無稱貸之患而特開設稱貸之法以為有益扵民不亦可羞哉嗚呼此論為治民之要矣民者以貧為本故終歲力作猶恐不能以自飬况稱貸而增償之耶余觀民情有則飽無則飢或饘粥糟糠并日而菜色乞假不售忍性耐過者其家恒存其經東營西務為朝暮之供者不日必獘矣于此之時有以錢穀餌之者不但乏者顛倒有者亦争奔焉將以待闕又將增侈也凡可以已而不已者莫非害民之物也民間之債主猶宜立法而痛禁况國以物誘欺愚氓而圖其厚利耶用錢之害更是鴆毒私門覔債尤覺峻急故民食垂竭而米價不下者為償錢也寕不哀哉况今京司及外府莫不蓄鏹如山百道牟利此聚歛之溪壑稱貸之機穽奈之何民不飢且死也此不通變國家終無富庶之期然通變亦不宜易言弊積之久人情已痼變必生釁比如富貴者以衣禦寒一襲不足而二襲三襲久則安矣猝然脫去病寒而死必湏以漸不驟方免敗壞緩之則亦必有沮之者售矣今之時貨財上流不在國不在民在扵權貴豪舉두001其左右附麗之徒皆怙勢逰食在在成羣法一變則無不絶其吭矣又如宫內徒隸宦官宫妾之類其數不少一朝奪飪懼或釀亂不可不念明之流賊可鑑也財既損下民産已竭易以揺動雖欲不損上而民足其道無由䖏此湏審其輕重緩急而圖之也
[편-001] : 枵
[난-001]舉 : 恐華


吏貪賄行 

民貧由扵吏貪吏貪故賄行賄行由扵法廢法未有不禁賄也禁猶恣行况不禁而任之耶禁貪湏従抑奢始奢必待多財財非賄不贍禁不嚴則難遏故至于烹以殺之則百軆爛壞不以人理䖏之古之立法靴鞭皆禁懼或傷民未聞任使之媒利也賄者為有求也求大則賄重人競則相髙相髙故賄穴益繁輸納益增其勢䘮邦而後止昔韓侂冑之用事也其客陳自強為右丞相凡四方致書饋必題其緘云某物若干並獻其書題無并字則不開其意例饋之外又別有所獻物也與近世別進封之事相類故記之


米賤傷農 

余壹不暁米賤傷農之說也國家之正貢惟粟也賦粟而禁絶雜貨則豈有此慮其獘自行錢始歲豐則公稅私債莫不以錢牟其利故民出粟而易錢以償其求豈不有害耶錢者周公不言孔子不言孟子不言聖人之智寕有未及于此耶其引古為證者皆奸亂闖私之說都合鏖滅


求賢治民 

聖王之治先去庶頑䜛說然後治敎可宣庶頑不去則法廢䜛說不去則賢能不容雖尭舜在上無如二者何也去之之術捨刑何以哉其必輕者責之重者刑之期扵去盡而後變危為安也故曰世有不能求賢之主而無不可求之賢有不能治民之吏而無不可治之民是以天下之不治由扵民窮民窮由扵吏不職吏不職由扵上不求賢凡君人者孰不欲得賢而任之顧求之失其道也苟究求賢之本意都不越乎善治民所謂善治亦不過使民不飢不寒安圡樂業愚夫愚婦目撃可審奚待明者而知之然人每患賢能之難得何哉此則䜛說亂之宵小蔽之而人主初無不得不措之意也余甞言齊威王之知要左右皆譽未可也左右皆毁未可也必使察之扵民以其安不安㫁吏之賢不賢賞一人誅一人賞至扵萬家之封誅至扵烹殺亦並烹所甞譽者是謂求賢得其道矣豈比諸文詞華彩應對敏給殖財辦事小慧末技之無甚裨益者耶然人主所以知民苦樂者在左右左右掩蔽則亦無奈何齊威知此故別使察之所以為明也苟或覺之其賞罰宜如何百分綢繆春秋之義先治黨與亟誅掩蔽之罪方免扵後患此舜所以流共工而並放驩兠也齊威可謂得其旨矣親民之職莫如守宰或愚劣或掊克而為民害者其上官宜有臨察而不舉其或因臺臣御史而發露則詎容獨逭扵黨與之誅耶烹阿而不戮左右是求賢不誠者也武王以文王為父周公為弟父子兄弟三聖同居猶云不泄邇不㤀逺邇不泄則不渝扵左右之䜛說逺不㤀則不蔽扵民事之疾苦若周公又兼三施四坐而待朝其急賢保民之意夜以継日而不遑焉如是然後賢無不求民無不治


陳可伐 
 
孟子曰地利不如人和人和謂有恩而戴上民疾其君金湯奚益昔椘莊王欲伐陳使人覘之曰可伐陳小國也蓄積多是賦歛重也城郭髙溝洫深是民力疲也遂取陳陳之為此欲敵之不敢動而乃所以来敵也趙襄子避智伯之亂謂張孟談曰吾安居而可對曰董閼두001于治晉陽而尹鐸循之其餘敎猶存君至城郭不治倉無積粟府無儲錢庫無甲兵邑無守具襄子懼孟談曰聖人之治蔵扵臣不蔵扵府庫務修其敎而不治城郭君其出令出令而守備具此人和之驗也魏觧廉為東封上計而入三倍有司請賞之文侯曰圡地非益廣人民非益衆也何以三倍文侯因富財而知其厲民可謂賢矣苟使賞之則四方效尤三倍不止府庫益充而民人益㪚此可以警于有位
[난-001]閼 : 安


嘖室 

別設諫職後代之錯筭無容更論因襲既久不可猝革古者百工皆執藝以諫雖不可壹是如此亦宜多置其員庶幾言之者衆也昔王巖叟有言度知不如耳聞耳聞不如目覩四海之大民情之利害風俗之羙惡人材之賢不肖不可以㮣言專用一方之人非所以廣聦明扵天下也常扵言路叅用四方之士幸甚其說極是今之以諫為名者不過十數莫非京輦之豪貴世冑耳目之外千艱百辛前乖後悖何以億料而㫁况意想不逮則昧焉非其所急則忽焉或間有發口所謂採聲扵臺府納毁扵流言卒未免爽實之歸何益哉今之六曹郎官許多萬暦間已有同駁權臣之疏見栗谷集可考其他各司郎官皆兼諫疏之名如明朝之科道麗朝之郎舍合置許多人使得以聞見進言然如存諫院之名必有推諉退託之獘終不若去之之為得獨留憲府為糾察之任置籍記之視其稱職與癏官歲必兩度如殿最之例賞罰歸焉此齊桓嘖室之遺意也昔管仲謂桓公曰黃帝立明堂之議尭有衢室之問舜有告善之㫌禹立諫皷扵朝湯有緫街之庭武王有靈臺之復公曰吾欲效為之其名云何對曰是名嘖室之議請以東郭牙為之必能以正事争扵君前公曰善牙即鮑子也其精神氣脉緫繋于此其百職之獻替又繋于人主之従違其従違之有得失而嘖室可以匡救也故比之五味管仲㫁割隰朋煎熬賔胥두001無齊和羹成奉進而東郭之嘖室即侑食之任也是謂知要
[난-001]胥 : 湏


君子存心 

充類至義之盡則非其有而取之者皆盜也雖曰待愚賤不可一向如是責備君子存心不宜自視欿然也如仕于國者取諸民而不義即盜之甚者貧氓勤勞有財十口之命懸扵此無故奪之非盜而何近歲年荒目見鄕井困扵苛奪輖飢至死者相継哀哉夫所欲莫甚扵生所惡莫甚扵死死不敢為非者畏法也為非而死扵法未必皆然或有行刼而終身富厚者彼氓胡不狂走亂攫冀或少延其生而猶辦命扵萬分地頭余謂如此者其心皆賢者也苟以此心事君不忍賊民之財國如何不治哉


章䟽虚文 

人有一身氣血流通一有陔隔則百體各為一物不相為用不得少湏㬰生矣故尭之君臣相與賡歌以元首股肱為喩謂君臣合為一軆也凡人之有生形軀各異而其心志百為相與流通者言語而為階如口嘿聲寂父子之親相對萬里矣故言語者貴賤親疎逺近之氣血也此而不通在家必敗在國必亾如元首之失股闕肱何以為人言者不患不足而患有餘故尋常交際輒傷文飾况臣之告君戀惜貴寵挾之以畏懼務在仔細不嫌其繁縟故章疏類皆支離蔓延失之虚文所以聼不傾耳卒歸扵無用也緇衣云臣儀行不重辭不援其所不及不煩其所不知則君不勞矣古人亦云時君非能奧學深文硏究古訓苟非坦易明白焉有三復之理此深中俗學之病賈誼之疏直陳當務馬周建議不可加减一字真得導君之體可為師法余觀近世文集疏箚連篇累牘太半是賛頌君徳雖有指意不敢直陳逶迤周旋託物比况百媚千遜前疲後諂惟恐怫忤不思實之不存所謂博士賣驢書券三紙不及驢字也書云既勤樸斵惟其塗丹雘謂先實而後文也隋文帝時泗州刺史司馬幼之以表不典實得罪扵是風俗改勵夫君門如鐡壁外內如絶域非文字不得通雖百分簡當十回詳審而千人投章一人省覽難以達意况一匏篁韻孤奏扵衆籟之間必待其鳳儀之一降難矣是以與其史也寕野


仕廣錢多 

民生孰不欲安居逸樂一有歉荒被苫蓋撃獘瓠指腹丐食扵是有棄兒鬻妻者國家循門㪚米逐口分粥軫恤憂勤殆其至矣終不免扵餓瘠道殍哀哉屋傾而支拄不如未頹而扶正疾危而救藥不如未革而爕飬使民安圡樂業餬袵常足雖有數年之水旱豈有此患究厥所由不過為虐吏所奪也吏虐由扵財乏財乏由扵人衆人衆由扵仕路之太廣也策名者衆故其臨民之日淺而閒居之日長將以臨民之所得以為閒居裕用之資而慮及于子孫長世安得不爾其或不然者只畏法也不畏必發比如虎兕在柙柙開則出而咥人也此仕廣之害也然虐者作盜也盜必忌人非輕貨換變不可以遮蔵得密故必有造其物而濟其欲行錢是也乃以無用之器掩蔽耳目而奪之如甘鼠之吃人而不覺扵是莅官者皆富而民産蕩失此造錢之害也兩害不除雖有善政亦徒爾聞大官小僚言言語語其要歸莫非賭錢民安得不飢而死也且不獨扵此貴門豪家蔵鏹萬億歲豐則歛穀而私蓄歲儉則放㪚聚錢加之官調私債一齊督錢故民扵是殫竭地出而應之未及冬春八口已餒是終歲勤動之財不在民不在國盡歸扵遊食無頼之室及夫春飢又求息錢而營斗粟此皆行錢之為害也苟使廢錢而用粟布用之不便則夫豈有此患哉


幾代幾従 

唐鳳閣舍人王方慶之言曰十代再従伯祖羲之九代三従伯祖獻之然則自羲獻稱方慶當曰幾代幾従孫也方慶自稱亦當曰幾代幾従孫也說見弇州宛委餘篇


决鬱 

天地變化草木藩天地閉賢人隱閉者鬱而不通也草鬱則腐木鬱則蠧人鬱則病國鬱則百慝並起鬱莫甚扵君子道消也天之生才古今何別有伊傅管葛之賢而與時不遇老死扵草昧之間寕不嘅歎詩三百㮣多男女相悅之說余謂非男女也實喩君臣之際矣屈子得之以草木芳菲自况此朱子所以微醺輒誦也外此而言鬱者不少古今詩人詠閨情宮怨極多居室之樂人皆有之或獨守空房或幽閉終身其怨恨當如何哉此皆士不遇之標凖也今世之人鬱可數其俗賤才賢能必退其風尚閥有庶孽中路之別百世而不通名宦又西北三道枳塞已四百有餘年奴婢法嚴禁其子孫不齒平人域中之愁鬱十分居九又至扵今日黨論公行三朋五儔各成部曲苟一得志餘悉屏逐天地何以變化草木所以不蕃也野人云草實漸减木圍不大是固其證也但患無决其鬱者


國是 

朋黨之議盛而賢愚無別國是之說勝而臧否顛倒此有一人半國好之半國惡之主甲者曰此國是也私意所蔽但見是者多也主乙者曰此國非也私意所蔽但見非者多也一人臆决千萬和附如尺蠖食黃則黃食蒼則蒼雖十是而一非不得為國是况未必十是耶又况朋比煽俗白黑無主如乗舟回轉南北易位將何以適従故自倡曰國是者亾國之論也昔陳了翁有言國是之說不出扵三代即戰國間一時之言且以椘莊孫叔敖問荅考之夏桀商紂不㝎國是以合其取舍者為是不合其取舍者為非云則叔敖之意亦不敢以取舍之利而害天下之公是非也若夫取舍簡擇一以私意此椘莊之所不取也今人每以此籍口上脅下喝用逞私欲可惡也已


民貧 

近世之民貧專由扵設科繁而鑄錢多故待食者衆而揪歛路便也然此不過一時事大抵國朝兵戈罕入圡地不削然而田日荒民日窮必有其故因迹推原寕有不得之理既庶而富之聖人之訓也富之者非舉財而與之使民自蓄聚而國不虐害也如天有明不憂民晦民能穿戶鑿牖自取照焉地有財不憂民貧民能伐木芟草自取富焉漢廷惟卜式得此義牧羊則曰去其敗羣天旱則曰烹害民之臣如是豈有不富哉人謂山水多而可耕之地少此亦不然假令剗去險阻縮水為界則能變貧為富乎非地也過在人謀明矣然則此不過貨出扵民上流在上也余編戶之一目撃而熟察其貪歛奪時種種苛虐之外惟糶糴為民困之上弊其始為民設非歛㪚牟利之意也後漸刀蹬託以鼠耗而增取什之一及其春頒而取其耗為官用以小量與民國俗以十五斗為石則秋納十六斗五升而春頒不過十三斗則朒三斗五升也其斛上剰數及徃来脚價勞費不在中半年之間民失許多古所謂豐取刻與民安得不窮且餓哉昔者晏子論陳氏之罪曰齊有四量豆區釜鍾四升為豆各自其四以登扵釜釜十則鍾陳氏皆登一焉以家量貸而以公量収之民歸如流水釜者鬴也廣尺深尺而實六斗四升也今之時度量無㝎余託漢城及平市兩司得時行之升一升凖古大約四升則與豆凖矣然則四升為區一斗六升為釜十六斗為鍾今之一石比鍾只欠一斗也陳氏出以大量入以小量其恵什减其一而身能移國况今入比扵出不啻什增其三耶恵小尚然怨大當如何哉又有不忍者古云國家之恵優扵三代私室之虐甚扵亾䅈此言何謂也惟正之制或不及什一而兼并者必奪其半舊時田主猶出公賦及種穀今三南之地皆令耕者需之又或奪其藁徵其賄者有之及其盡輸則盖蔵枵然此而不變其終可想


伊傅可遇 
 
伊尹傅說殷之賢佐也今觀伊訓說命䓁篇其言固至矣而苟得一世之賢士盡莭竭求亦庶幾可及但患其不肯殫心為國人主若能盡力而求之待以師禮如成湯武丁則何憂乎不遇後世之無伊傅只緣上無尊師之禮伊訓說命必有能辦者耳



星湖先生僿說卷之十七
 
 人事門

程朱聖人 

君子好善仁也惡惡義也子曰好而知其惡惡而知其羙者鮮矣此君子之至公也然好善長惡惡短即厚之至也故聖人隱惡而揚善此謂善人或不能無過而亦不肯訐揚其失專扵取善非為行惡之徒而揜蔵其心迹若然所謂如惡惡臭者虚設也古之時民情尚厚故善人得以完名所以多君子今人吹毛洗垢覔疵索瘢惟恐人之無惡有則惟恐不聞扵天下後世無則又誣毁而傅會之余甞謂雖聖人復生不得為聖人如程朱之氣像微有差失何害扵聖人地位乎如使程朱生扵周世人只聞其法語正行而差失都冺與聖人奚別聖人亦有䓁級尭舜聖也禹湯聖也畢竟有優劣伯夷聖也伊尹聖也柳下恵聖也其事判別其間容有聖而未至扵神故不為孟子之所願以此推之程朱在孟子之前必將目之以聖矣


傅說築北海 

殷傅說衣褐帶索築于秕傅之城不知秕傅在何地按墨子昔傅說居北海之濵圜圡之上衣褐帶索傭築于傅巖之城兩說相近意者說是遼瀋之人乎孟子曰伯夷避紂居北海之濵今孤竹舊墟在遼瀋而謂之北海之濵遼瀋古幽州之境而舜所肇開也後舜又竄共工扵幽洲洲者濵也中國之北濵于海者捨此無其地也檀箕之世其地統扵朝鮮又舜本東夷之人而孟子設敎謂瞽瞍殺人則舜竊負而逃遵海濵而䖏樂而㤀天下其逃也必在中國之外疑亦指此也至殷傅說入為中興相至周箕子受封其得太平之號宜矣又按觀象書傅說一星在尾箕之間主後宫禱祀求子之事謂傅母喜之也騎箕尾之說莊周妄言然起扵遼瀋而在箕尾之分亦異矣諸星中有軒轅造父奚仲王良之類皆古人名當攷


臨江節士 

古之君子名莭卓異而堙滅無稱者何限是最可恨如齊之虞人有王佐之量而姓名不著猶知其有是人孟獻子之五友三人則孟子亦㤀之尚記其為無獻子之家者也項王之臣鄭君有貫日之氣莭有姓而無名古樂府有臨江莭士歌此必安金蔵之儔匹只稱莭士又不知其事如何恨之恨也按漢書臨江王榮傳以孝景前四年為皇太子四歲廢為臨江王三歲坐侵廟壖為宫時郅都責訊王王恐自殺葬藍田燕數萬䘖土置冢上百姓憐之史家記燕而遺莭士何意余讀李太白樂府云莭士悲秋淚如雨壯士憤䧺風生安得倚天劒跨海斬長鯨商其詞意必死扵屠伯之手而慷慨不屈者也此皆偶然一見也外此如魯兩生野王二老之類不知幾何人在悲夫獨恨夫齊有晏嬰漢有張良而不能擢此䓁髙尚以勸後彼臨江之泯迹宜哉


卾千秋卓茂 

漢髙剏業大封㓛臣先賞魏無知封卾千秋此為進賢之權輿光武中興封二十八將又添四人為三十二人褒徳侯卓茂與焉此為守成之權輿治國卒歸扵安民


直言利國 

直言極諫謂之國華然其間有好名者有求進者有彰過者其所存非矣既稱直言罪歸扵臣利歸扵國畢竟何害况好名名未必得求進官未必顯咎責死亾即事可待如入山而虎投水而批龍福儻来而禍幸免雖百道誘導而猶十回趦趄况何忍醜名加之又况彰君過惡惟亂臣簒國者有之非所慮扵臣主之際矣是以為人君以此三者疑之自廢其目者也為人臣以此三者沮之欲售禍心者也無論其言之得失君子惟其事之有益昔椘之討陳也莊王得夏姬而悅之則巫臣諫而止及巫臣随夏姬道亾則恭두001王曰巫臣為先王謀則忠自為謀則不忠是厚先王而自薄何罪于先王韓欲疲䅈使水工鄭國勸鑿涇水中作而覺乃使卒為之漑田四萬餘頃䅈益富君子見理而不見物彼設心之如何不必計也故曰有言逆于汝志必求諸道漢興先求直言極諫之士士則非大夫恐其浸染而敷同也極諫足矣先舉直言者欲其殫射權奸也賢良方正則用意公平不撓扵衆矣欲得天下之公湏扵民庶求之故周制詢于衆庶孟子用國人而不取左右卿大夫呂刑淸問下民淸之為言猶言虚心不以近習為先入也此為来諫之莭度
[난-001]恭 : 共


禁五七言 

有天灾有地灾有人灾如决水渰城放火焼宫非人灾而何灾是害人之名凡害扵生靈者皆合屏除如旱澇崩竭不過一時事灾莫大扵人之造為者一或作俑千萬歲而其毒益烈奢侈之具歷世彌增百物被害此猶歇後詩一變為五七言長短篇再變為律絶平仄聲病四六配偶又至扵我小國有科詩科表之式句句有套字字依㨾其術極難而極易以此取士作卿作相外此不但人之嗤㸃己亦羞吝若無所容故人従孩童至老死尺步寸驟局局抅繋若懷襄大勢靡靡並驅而不自覺至于經史留心者反被譏誚舉一世淪扵利欲套中民風椓䘮盡矣其專以詞科導人自隋廣始李唐仍之俗情便之遂不復改自此將不見古道之復其為蒼生之灾害孰甚扵此此豈比天地一時之不幸耶朱子答鞏仲至書云詩有三變自虞夏以来下及晉魏為一䓁自晉宋間顔謝以後下及唐初為一䓁自沈宋以後㝎著律詩下及今日為一䓁甞欲抄取經史所載下及漢魏古詞以盡乎郭景純陶淵明為一編而附于三百篇椘詞之後以為根本凖則又扵下二䓁擇近扵古者各為一編以為羽翼輿衛其不合者悉去之不使接扵吾之耳目則其為詩不期扵髙而逺自髙逺矣此訓雖曰固當恐非移易世敎之謀猷彼詩道之訛舛有誰不知其不變者不過便扵己私而大同風中不敢出頭而然也比如諢言詼劇雖或屑為猶不敢明言是當若先生長者為世景仰者立為㝎論則人將慕效遂不可止奚可哉愚意詩本四字為句三百篇是也至五字七字巧飾組織之習長而與古日背矣今之學古文者或間引五七字為證不啻駭矣如不得已而為句語則四字之外自蘇李以下立法而禁絶之科詩放題每依三百篇為之體裁彼文心巧思必不待禁而漸廢如是除千古一大灾殃而有功扵詩敎也


善人福薄 

世言善人福薄謂窮而貧子姓鮮或絶不善者反是余謂天之扵下民雖不能特厚君子亦何心而偏禍耶每執迹而諦察都是一貧字為祟也善者仕不苟求財無苟得以争競為耻施與為務如何能富其所守者道所業不離文字之間與俗尚每每相反其貧乏固宜時無尚徳之風宜退讓之窮且困也子弟無以勤學鄕黨不肯延譽橫逆不能脫疾病不能救不但形色麄靨風流銷歇不但人加之譏罵䖏身亦不免猥雜仍以墊沒不振飄轉無向豈非貧為之機括耶所謂善福淫禍無復痕迹嗟夫亦命也夫然士之所勉者在六忍忍飢忍寒忍勞忍困忍怒忍羨忍而至扵安之則上不愧天內不愧心矣


興亾繋奢儉 

國之興亾都繋扵奢儉二字子曰奢則不遜儉則固與其不遜也寕固奢者貪虐之祖宗奢非財不成故必貪貪非虐不贍故必虐故曰雖有周公之才之羙使驕且吝其餘不足觀奢未有不驕驕則侮奪耗費無莭不恤蒼生其能不亾哉民生之命懸扵財貨財貨生扵民上流則末盈而本虚故民先死而國随之也財有㝎數此損則彼益未有並益之理與其下損寕上損也後世亦有不在上不在下聚諸權貴者民飢扵下國耗扵上其亾尤速如唐宋衰末宰相之殷富太過而其勢不復振也崇禎之亾財專扵宦竪至皇城不守而閹戶尚猶充溢此物果従何而有乎延陵季子之聘于上國適鄭曰執政侈難將至矣適晉曰大夫皆富政將在家後皆如其言此又覘國之術由是而言之國之亾莫非侈為之根本則知其興亦必以儉為主財聚貴臣其禍尤大


賈誼聖人之徒 

賈誼聖人之徒也以改正朔易服色殊徽號異器械說文帝帝不能従此孔子語顔淵者即為邦之必可行而無疑賈之意先正大體先王之政次苐可舉也孟子曰五百年必有王者興以其數則過矣以其時考之則可也孔子之時周已五百年至孟子則過矣其時周政已獘正是當改之會也使孟子䖏之所當更張者豈非孔子所謂數條也不特孟子雖孔子必不出所許之外苟使文帝一聼其言三代之治或庶幾復見况䅈以十月為正朔則必改無疑者也失此不圖有臣無君千古之恨也西京之末王莽欲盡復古道而設置失宜此事是而意非者也若使莽先正大軆以為之兆掃除煩苛下順民情上考廢典稍稍修舉而恭守臣莭安知周公舊制不復見扵世耶此只論公義不以人而有所軒輕也惜乎聖人之敎不過一時私說而不及該舉賈生重綴而時君不聼莽也非其人濟之以簒謀由是人不復敢容頰舌噫莫非世運所關也夫


壬辰再造 

壬辰再造之㓛當以石星為首李舜臣次之李如松次之沈惟敬次之其餘小小勝敗都不足計也無石星天兵不出始終力主東事者星也平壤之捷只緣倭水軍為舜臣所摧衂失水陸長驅之勢逗留不進遇大軍而退也平壤距龍灣咫尺數月不進陥扵李如松如髙峰轉石頭勢既成為勝敗之機也賊逗留平壤卒守沈惟敬盟約大駕之不渡江兩西之免扵創殘皆其力也賊既京㩀都無意罷兵三南猶在賊藪惟敬紿行長云天朝更發大兵已従西海来出忠淸道断汝歸路此時雖欲去得乎賊懼扵是捲還南邉三南之免扵水火皆其力也然而我國坐視石沈兩人之禍不肯走一介伸救是可忍耶異時東人遇兩人扵地下將何面目靦然對之耶賊在釜山我國如有智力可以逐去何憚而不為是石沈所禁耶顧不能自辦反歸咎扵兩人何心哉是猶桑樹著刀穀樹汁出亦可乎


雉堞 

壬辰之難副元帥申恪為金命元之副漢江之潰恪捨命元而従李陽元于楊州與南兵使李渾合兵戰勝斬六十餘級自倭始入有此捷人皆踊躍金命元時在臨津啓其擅自捨去兪泓請誅宣傳官已發而捷報至使人追止不及人皆悲之云漢江失守大將無謀雖在副帥相機圖㓛有何不可㓛成而身殺如是而國不危幸矣壬難城守以李廷馣延安為最前此恪之為倅修城浚濠多備軍器廷馣因此成㓛云矣晉州之役右監司金鶴峰設砲樓役未舉而卒事遂寢後城陥死者不可勝紀㓛之成毁關在國計有幸不幸存焉金之設施盖因柳西厓之書也西厓懲毖錄㩀戚継光紀效新書雉者今之曲城甕城也其法每五十垜置一雉外出二三丈二雉間相去五十垜一雉各占地二十五垜左右顧眄便扵發射又思得一策城外別築凸城如雉制而空其中前面及左右作砲穴上建敵樓樓相距千步大砲中蔵銕丸如鳥𡖉者數斗賊集城外砲丸従兩䖏交發此制雖倣扵雉而㓛勝扵雉矣余又思惟其術有未可詳或大雨大風砲有時不可用則莫若弓弩之為便量矢力所及相距數百餘步勁弓強努左右皆及賊何敢近中間諸堞雖無守者亦無患風雨用弓弩晴明用鳥觜銃無所不可今聞都城東門外略設此制其凸城不過數間役鉅而銃矢之發或相妨礙云故記之


軍中饋禮 
 
仁義政刑雖干戈中不可偏廢政刑得其力仁義得其心勇力不如心力故古有獨驅千人者千人之力豈不及一人哉彼千心而此一心牧野之師所以全勝也政刑者不過貪賞而畏死也賞不過厚其身刑至扵死死則無身非賞所可動矢刃之間得其生幸矣苟失其心賞為虚設仁義所以固結其心也非恵之深又何以萃聚衆情祭義云悌達于軍旅謂親上死長之道並行于其中也三老五更之禮敎天下以孝悌也以天子之尊親袒割牲執醬而饋執爵而酳不惜一時之敬萃天下之心可謂知要矣禮有鄕射之儀雖取此義用扵平時故義多不備蒐苗獮狩禮缺無傳不可考古之王者遣將跪而推轂授斧鉞持其頭授其柄曰閫以外將軍制之鑿凶門出其敬禮如此况軍旅急難之地尤當致意也禮云什伍同爵則尚齒然則百人同哨則推其尊年為哨長依蒐獮之例大將以春秋閱武常若強敵壓境懍懍然以得衆為心饋饗之禮略倣飬老躬親執饋遍饋哨長諸將各執其物以佐之什伍隊哨必湏取同居邑里面相熟情相親者編成行列又使什伍之士各奉饋扵其長此敎之以悌也悌者上達扵朝廷下達扵士卒親上由是死長由是可不勉哉將在中堅先受鋒刃者卒也如物在山頂兩人東西各挽力均則不動若有一絲之助勝負俄判既勝而乗勢千百人不復可以抵攔戰争之勢亦猶是豈若將卒不相愛什伍不相習比諸野鹿之一帶箭而羣奔哉


韓公泣血 

韓魏公疏云時事可謂晝夜泣血非直慟哭太息也賈傅與韓公大指皆指戎狄言也其言曰契丹宅大漠跨遼東㩀全燕百餘年與中原抗衡至扵典章文物飮食服玩盡習漢風自以為元魏不若也非如漢匈奴唐突厥以夷狄自䖏與中國好尚之異也其窺闖華夏狼噬虎闞比漢文帝時尤有甚焉故遼之為患不止扵匈奴也然人頗欠救策之草草非欲草草盖其無術其擢賢才收民心才得撑全之道而已所以為泣血也賈傅雖甚誇大畢竟難辦終歸扵講和增帛而其扵勝負之數何與焉我國髙麗時迭事遼金元三大邦殆若不能自存頼事大之誠僅免覆亾何甞一番宣威取勝乎彼三大邦者中華之所甞讋服小國其敢耶假使一時抄略得志奈後患何元時甞欲去國號立行省矣欲剃頭髮易冠服矣百般哀乞而免亦以善事為藉口故其喜也受以為幸怒也若無所容至明祖時將設銕嶺衛只頼行人善辭而止滄桑屢變此必一有漢宋猶是距逺我國疆域迫近大小強弱之別霄與壤之懸絶雖管葛復生實無奈何也况俗不自量来必乞憐去必侮辱不知將如何出塲朱子云胡邦衡慟哭之書說病証甚危急而無甚治法其事亦與魏公相類苟有治法胡公又何憚而不言我無徃窺之路彼有来襲之勢其為治法不過如盖蔵者之備盜也備而未能免則亦無奈何也余謂後世論禦戎張大者皆従賈傅妄說始至其三表五餌之策果低陥無復氣勢矣我國之所宜鑑


士風自重 
 
明胡瀚두001有言至治之世以徳相尚天下無不可仕之國故君為官擇人而臣無擇官士患徳不修不患無聞業患不廣不患無任也徳修而業廣雖欲䖏衡門樂考槃詢衆庶者在閭其能舍乎興賢能者在鄕其能不舉乎周徳既衰不能統一扵是君擇臣而臣亦擇君然以義相髙故士或負其髙世之志伸大義扵諸侯之上漢唐之際未有肖其風烈當是時有曰奇才有曰國士求所謂天下之士果何人哉士氣卑而主勢崇偈偈焉以權利相任故人固有不屑者矣夫以數尺之竿尋丈之緡鉤螾為餌投之河海所得者鱦鮒之屬其為術踈矣人主之精神念慮與天地相酬應苟積至誠而廓至公求天下之賢孰不風動而應之此說有見識可採也噫讀之三復發歎也近世之人風比此又不啻每下無論逺近老少平生不讀一卷經文朝家只偈一兩句寂寥題目招四方千萬人扵是四方千萬人不量才分不計貧病㤀險與逺顛沛疾走遝雜争先如行旅之歸家商賈之赴市鳥合魚喁惟恐或後求士擇官非復可論幸而得之則百種猥瑣鄙劣之徒莫不聮裾共羣了不知耻此風何従而成耶此使一世之士不自重之害也凡常人之情多風驅影従特立者盖寡今有遺金扵道旁人乃睨而不攫懼無益而取笑也有妄男子先拾者久亦無害則硜硜者或生心既而見其取得厚利則必無逺無近無智無愚疾走以競拏之緩怠者貽譏此正是今之同俗奈之何重內而輕外耶又况設榜頻繁士無展經之暇隙黻冕遍于州里大小觀效徃徃童昏冐占通籍故尚閥益甚無官之門侮辱遝至其有徳行才能無與比數也其勢如疾風掃葉無或一遺是以揑造句語倖占掛名則為卿為相一意營私以䜛諂容悅為能事持祿保位為家計其扵國計民憂判若殊域此實非其人之罪時憲驅之也賢聖有作必湏究到病獘之所従来使一世之士講古道息奔競知有自重之義方可以移易莭拍厭俗者當自知之耳
[난-001]瀚 : 輸


軍政書 

軍政之書古有百八十二家後漸刪取至宋元豐中以孫子吳子司馬法李衛公問對尉繚子三略六鞱頒之武學令習之號七書今行武經七書是也其間容有後人假托要多㘦近而流傳不泯若果虚蕩無實豈不在刪去之中說者云權謀用計始扵孫武子其舍正而鑿奇背義而依詐未必皆可用然聖人曰不逆詐不億不信抑亦先覺者是為賢乎我雖守正敵必用詐不先覺則必陥覺而應之不得已用奇也其微服過宋背要盟而之椘此權也非經也權經有別朱子已明言之設㐲出奇使敵意外摧敗在平時决不忍者也若言必光明行必正大使賊先知吾行事去就得以周防縝密無容罅漏然後僥倖賭勝此宋襄陳餘貽譏扵千古也奚可哉為將而不用古法者三人霍去病張巡岳飛是也張岳之言尤得其要孫武曰將者智信仁勇嚴也岳飛易之曰用兵之術仁智信勇嚴闕一不可彼則仁居智信之下此却先仁後智信所以士皆親上死長變動如志戰者死地也必死則生幸生則死故一人敢死十百增勇使士卒懷必死之心而無幸生之意者惟仁為然也然後奇變可用刑賞可施此武所以輸却一籌也張巡之言曰使兵識將意將識士情投之以徃如手使指人自為戰苟非平日保民如赤子何以得此扵危難之際耶此孟子所謂制挺以撻堅甲利兵何抅扵古法此亦武穆王五法首仁之意也然此但以一將之任言其術自平時飬民始今之制充額如盜賊之搜捕徵歛如寇戎之刼奪相嫉如仇讐一朝命將出師徒以威刑易其性命雖使張岳復起奈大勢之傾圮何哉


命將 
 
時平用文吏世亂進介冑文猶自由武繋扵寇戎非我之所欲故居安思危常若有大敵壓境方免扵倉卒也文王敎武主衛不衛則施文無地故子生而懸弧幼而舞象壯而先升扵司馬何甞一日㤀其武哉况季世亂多而治少尤合致意也命將欲使搪揬扵九死一生之地人主推轂授鉞其禮極重所以感動忠藎威鎭三軍豈合草草而止以漢祖傲慢猶設壇齋戒設壇則示信也齋戒則告天也此則非出師臨行宜為拜將之式例也禮簡則事輕事輕則衆怠難望其有成昔崔潤徳振旅主上欲具禮出迎宰相許稠沮之見識之淺如此帝舜之官人禹益夷垂豈不能素諳其人必且遍問廷臣又必待僉同而後命之將者三軍之司命國之所以存亾不可以一人之見遽授也决矣宜遍詢卿相審其得失之歸然後人主取舍而命之命之之日人主必思量道如有鉅寇大賊惟此人可仗受命者必思量道雖震霆撼天劒槊塞地我將棄父母遺妻子拚死而赴之不可以偸隙姑息為安也方其亂之未生亦必命將有禮既擇良日閱武扵郊外威儀莭拍一依六鞱之文人主親臨而行禮庶幾焉耳伊人也軒眉攘袂得之為幸揚揚以矜閭里者負國先遁者也蹙蹙憂恐如䖏漏舡之上坐焼屋之下方知其報恵不㤀者哉嗚呼奚獨命將為然輔相授誥亦宜講㝎儀注古必有其文而盖不傳也


資格銓衡 
 
法未有無獘獘而棄之因噎廢食者也法與獘兩相較勘獘重而法輕更之可也法重而獘輕潤色之可也用人之道主在資格則才徳屈主在銓衡則淹滯為患銓衡在人淹滯在法人法相乗本末有序可以永久也獘生扵主者之匪人資格之獘賢愚無別然賢或間愚銓衡之獘私意橫断南北易位害尤甚焉湏扵資格中行銓衡本旨斯得矣簡拔才徳有九品殿最之例有宰相薦剡之規今之陞朝叅下官皆錄其入仕前後為次苐為九䓁以冬夏月行九品殿最各有題目為㩀上上者進二級上中者進一級上下者增俸下下者黜下中者退一級下上者减俸每歲令六曹及漢城府三司長官各薦一人三公扵榻前閱其題目分為二䓁進級如例其出為郡宰一遵其先後之次随郡縣闕窠依其先後錄成一卷㩀以注擬無得違越則私意請託不得行而賢不肖別矣其有近侍出試郡縣及㪚班才合字牧若前任治績已效者随時除拜而不與扵冬夏大政方始絶滲漏無病敗矣


不許用官䘖두001 
 
觀象在扵渾儀璿玉璣衡都繋扵水輪之激轉也射逺在扵強弩參弓合蟬都繋機牙之觸發然則國之治政施為百重布置萬段其振刷儆動一付諸諫官所謂天子改容宰相待罪其為任之重如此也或阿䛕順旨封駁絶廢是則不獵之猫不吠之犬何謂之諫或曰時平事舉無所猷為此大不然農者為穀也禾黍豐茂則知善治農矣牧者為畜也牛羊茁長則知善治牧矣政者為民也一夫不獲皆可得以有言縦曰治平豈無可言乎諫官之職責人者也其身獨無罪責乎宋制御史入臺滿十旬無章疏者有辱臺之罰十旬亦晩矣既視事滿月而緘嘿者宜被癏曠之責伊尹曰臣下不匡其刑墨傅說曰惟說不言有厥咎咎之言墨也可不汲汲然扶正耶後世以數逓為能而但利其官銜此又可憎設為法其無章疏而巧避者生前死後不許用職銜與拜官不謝而逓同例又限年錮廢則人亦知耻
[난-001]䘖 : 銜


戰陣同力 

戰陣之勇非一人之力此有百斤重一人能舉雖有兼人之力鮮能兼二三人之舉者而勇之所撞百人皆摧者衆助以成威武也武王之臣同心同力是也故曰十指之更彈不如捲手之一摑內政之制同伍之人災福共之死䘮同恤家與家相疇世同居少同逰故夜戰聲相聞足以不乖晝戰目相視足以相識其歡欣足以相死生同樂死同哀守則同固戰則同強是千百人同一其力也不獨力者偏勇弱亦併勇矣今之卒伍居必㪚䖏不相識面稚弱間之助勇無力情志椘越先窺走路比如一鹿帶箭羣醜齊奔未行而心慄未陣而氣死未戰而魂克捷何論其要只在豫飬士氣


宦寺 

丘瓊山衍義補至其本朝八九是賛頌是甚不滿人意然皆謂不及宦寺之禍此則不可其宫禁條引林駉之說乃以光武不任三公而置黃門為咎継之云自古危亾之禍皆出扵房闥宦寺之中婦人女子與刑餘之人敢肆其奸者以其䖏君肘腋之間幽隱深邃而人不得以制之也誠能如周人以內宰小臣閽人寺人女御女史之職皆屬之太宰以受其莭制焉雖欲逞不軌之心有所忌憚而不敢為之矣又其戒濫縦條引東漢張綱上書而㫁之曰古者以閹寺給事內庭以其無男女之欲子孫之累故也今使之得以飬子襲其爵又何若勿絶其世而只用士人哉可謂盡之矣若夫當時之事非泛論之比何可顯言挑禍宋之曾覿即一小竪朱夫子為亾友泉下之慮撰魏元碑而不言封還詞頭事至覿之敗始續書其事况明季之大璫視覿為何如而無端惹起哉光武亦豈欲中官與政哉盖懲王氏之禍總攬權綱事皆自主不欲大權之移扵下擇易制之宦官而任使之殊不覺任使之權馴至難遏也經曰男正位乎外女正位乎內宦官亦男子之身豈可使妃姬䙝近何太后所謂奈何禁之與士人共對者已失本意東京安得不亾宦寺之職不過黃衣廩食守門灑掃則與外庭府史胥徒同品法宜抑下之別其服色俾不與外廷通其衣黃者為其所任不出扵宫中也余見中國圖畫烏帽兩角必低斜下指與衆不同其混行扵街衢者紏發罪之其廪食亦不過得武班之守門將毋得娶妻毋得飬子襲爵如是庶乎可也


朝鮮兵 
 
人皆謂朝鮮軍兵劣弱難用然白沙錄本國人隸劉提督標下者言随提督東征西伐所歴多矣以其所見㺚子易與爾海鬼差強倭子最強海鬼者蠻兵也順天之戰得首最多皆是鮮人化為漢軍者提督甚重之隄防甚密不令逃逸随而渡江者不下三百云以此言之雖謂鮮兵甲扵天下可也顧在用之何如耳其人又云在本國時欲逃還事洩提督盡搜行李得銀二百兩置在公槖云銀是戰㓛之賞一人所得已滿二百兩之多所以最勇如是激勸變劣為壯宜矣


考課賞罰 

周室黜陟之制備矣漢必遵承而史書不詳只略見扵丙吉傳如尹翁歸韓延壽陳萬年鄭昌義縦朱博皆以髙苐陞擢也董子對策云小材雖累日不離扵小官賢材雖未久不害為輔佐是以有司竭力盡智務治其業其制必有憑信而後成九品考課是也既經官長之殿最申之以御史覈實然後人主與輔臣㩀以陞黜公卿有闕就而選用如是國未有不治也然歷代孰不欲其國之善治間多有擇要以成憲俄輒廢置之法雖羙無奈不行何也余則曰善觀會通必有其術別開秩髙兩衙名曰總章司以新一世之耳目厚祿久任付以考凖之任其有法行而違例者必記之每五日合奏或宜奏不奏臺官論評又合兩衙較勘違者罰其不職然後百官各以其過受罰重者奪級輕者奪俸俾有振刷也今之罷職俄而還次終無可懲宜與此同例亦重者奪二級輕者奪一級未有樹立不還給則如何不益此只以在官言其不在位者別開薦剡之方如宋制令內外官六品以上授任三日內上表舉二人在外者附驛以聞每有闕窠以見舉多者量以授之而其表狀各著行迹曰某有才徳行能某某事不以事為證者不聼此書所謂載采采也子曰舉爾所知爾所不知人其捨諸如是四方之賢可以悉舉矣豈若後世只靠扵任銓一人之私意哉唐之崔祐甫所用多涉親故曰平生苟未之識何以諳其才行自是懷私背公者藉此逞欲此百代之罪人也天下之廣億兆之衆祐也其能遍識耶故立法宜思完備其涉扵親族故舊者一一罪之方免脫空如此則或慮才徳之見屈然屈不過一時苟有其人後必有不捨者若以祐為凖千私萬惡蔵在其間將有不可禁者而公議掃地矣豈可因一時之屈而大闢樹黨之門哉不獨此也申明舉主連坐之律以其罪罪之不憚大吏可也


復讐議 
 
古来復讐之義皆従有子孫者發公法私義互為輕重所以難㝎事變雖多法不容二三即無論有後無後一以法㫁之宜先従無後者始凡被殺而無辜者一一採訪不特奸濫者受誅其見知不發皆以其罪罪之別開發奸之路賞罰申嚴方可然後其有必報之仇皆許告國而伸其誠無得擅殺其報與不報在國不在其人其可以報而不報者以君命不報也君命而擅違獨非可死之罪乎私報而自首雖曰理直仇死扵濫殺子死扵不告比如父為惡獸所害持兵而直刺者未有不刺之理但身亦必死故不敢也苟以必死為心如刺虎而死則亦非法所禁又若宜報而不報者必採訪而得之不獨為死者償命並誅不孝之罪如是而已近世有殺人之父以貨免者㴞㴞豈不慨然其戲殺誤殺過失殺不在此科


王言 

人言為信信在六書為會意也萬物中惟人能言心有所存宣扵外為言心欲如此而其宣如彼即口之亂聲可謂人言乎哉凡天下之百端悖乖皆亂聲之作為若人人皆實言無偽天下都無事矣吾聞以誠治天下不聞以狙詐禦人也凡人之言尚如此况王言乎記曰王言如絲其出如綸王言如綸其出如綍離舌端遍行扵上下四方若風動萬物者王言也若既出而復反前好而後惡使民無所凖信惡乎可也在易巽為風故重巽及姤渙之辭皆以命令為言風者天之命令其自西自東一道宣揚何甞一分有挾雜回護意思耶是以言出扵上四方信之萬事以遂是謂王言或曰史記文帝紀凡詔皆稱上曰他紀則不然盖以文帝之詔皆出扵帝之實意所以山東之老羸癃疾扶杖徃聼也其餘命令多出詞臣之視草或前後反覆貞黷俄變人誰信之然為人君者未必皆優扵詞令可以應對諸侯故子曰為命裨諶草剏世叔討論子羽修飾子産潤色上之所不及羣下亦可以輔相而完成之也至若罪己憫灾之類亦湏召至前席口授意旨使之搆成文字方可矣今之道臣閫帥諭書之外又有敎書及相臣辭位有不允批荅不惟君相之不知近侍者亦多無文互相推諉卒之遍求外人四六駢儷虚文假飾增其無實之言非徒無益害理太甚悉合罷去如不得已詳㝎式例擇取不可廢者若干文字為常行之規其別有䖏分䖏屏去四六與大臣商量下語使愚民易暁惟務簡當庶乎有補


近民 

君至尊也民至卑也兩皆頼食而生食出扵民貢為君食以其有餘分獻之上則謂之貢吾且飢餒而上反強取謂之奪奪非民之所願也以億兆所生之物取飬一人果何不足而必事刼奪而食之此人主未必皆本心其在至尊至卑之際苟不密察而深求則其勢有不能及然則惟近民為要也近之奈何以時逰豫方便引接和顔以導之因事以訪之若朋友之懽恰父子之親比而後方使下情得以上通而疾苦可得也衛詩云寬兮綽兮掎두001重較兮善戲謔兮不為虐兮此言乗車行道之儀非巡逰接民而何古之賢君必招使至前百道開誘惟恐其不竭私情故乃故為詼謔俾有樂告無憾其氣像従容聲氣温厚可以想見如是而人有戴盆呼寃者哉陸贄之言曰下之情莫不願達于上上之情莫不求知于下然而髙卑限隔自黎獻以上獲覩至尊之光景者億兆而無一焉就獲覩之中得接言議者又千萬無一幸而得接者又有九弊居其間九獘者上有其六好勝人耻聞過騁辯給衒聦明厲威嚴恣彊愎也下有其三諂䛕顧望畏懦也上好勝必甘于侫辭上耻過必忌于直諫如是則下之諂䛕者順旨而忠實之一語不聞矣上騁辯給必勦說而折人以語上衒聦明必億度而虞人以詐如是則下之顧望者自便而㘦磨之辭不盡矣上厲威必不能降情而接物上恣愎必不能引咎以受規如是則下之畏愞者避辜而情理之說不申矣下三弊由扵上六弊上如誠求則下如何不以實告凡此九獘者君臣唯諾之際猶患其不孚况下民之相懸耶故雖或有仁心仁言赤子之呼苦愈甚陔阻之害也然則武公之善謔其賢乎
[난-001]掎 : 猗


日本忠義 

日本雖居海島開國亦久典籍皆具陳北溪性理字義三韻通考我人従倭得之至扵我國之李相國集國中已失而復従倭来刋行于世凡倭板文字皆字畫齊整非我之比其俗可見馬島人詐諼特甚然深䖏民俗有忠信諒直雖國中隂事不諱意者巧黠之風我國尤甚遼瀋人有云世間百物無不可擾猛獸鷙禽亦或可馴惟髙麗人不可馴馬島之多詐近西故也且地無五穀販賣為生如何保得淳性以我俗驗之深峽必樸近京益渝可以見矣立法刻深我書無不入者其國中之文字禁不得出令嚴故也近聞有忠義之士憤東武之䧺剛西京之衰弱欲有所為名位不達匹夫無所施西京者倭皇所居東武者關伯所居云前此有山闇齋及其門人淺見齋者議論激昻以許魯齋仕元為非盖有為而發也未甞應諸侯徵辟淺見之門人有姓若名新饒字仲淵號修齋者學問精明喜談大義自比扵岳武穆方遜志恒懷興復西京之志實奇士也關伯者最居極東未曾稱王號征夷大將軍盖其東北有蝦夷國其地迆北接扵黑龍江外其人甚獰悍難制如黑龍之有大鼻㺚子其曰征夷者為鎭壓此類如中國之都燕也倭皇之失權亦不過六七百年非國人所願稍稍有忠義之士出扵其間名正而言順後必有一逞若令連結夷人挾輔其皇號令諸侯則未必不伸大義六十六州太守豈無同聲而應者乎苟至扵此彼皇而我王將如何䖏之亾子孟休甞言信使之時其書幣文字使我大臣抗禮可矣謀國者無逺慮為目前彌縫之計又不知關白之非王以至扵此甚可惜也


四皓 

君子䖏世最忌流循一涉方便意思因仍之間不覺墮坑如漢之商山四老何䓁志莭一入張子房圈套乃肯焚芰裂荷輕步下山居停扵呂氏子弟既稱安劉而不尋初衣老死扵虐后之朝埋骨長安恵帝親製碑文此說見楊慎升庵集可考退溪荅南時雨書云四皓但知溲溺之辱可避而不知虐后橫戚之請為可耻雖有㝎國本之功其為枉尺直尋亦已甚矣况初既染迹如此後若産祿之計得成而四人不死則杜牧所謂四皓安劉是滅劉者安所逃其鈇鉞哉其辭嚴矣意者䅈末天下雲擾彼不過歛迹避亂之類本無髙世見識故厚幣可以誘致也今山寺徃徃有白居士者即大厖之稱不食肉遍走逺邇人皆異之奉以靈物不敢害至一縣縣方有役作而以肥肉飼之則便食遂殺以餉役夫云四皓乃白居士類耳 


虬髥客 

世傳虬髥客傳二本大同而小異盖傳聞異說也張谿谷辨其非謂楊素死時即大業二年其未死太宗生才六七歲雖有英䧺之姿何以知之神尭至十一年始為太原留守未甞為州將其說未必然傳所謂道遇虬髥者未必是素之新死虬髥欲為李靖徃覘太宗則又非初到太原者也留守太原恐非州將之稱太宗十六歲應募說雲㝎興卒觧鴈門之圍後二年晉陽師起早成如此若素死而後若干年則天日之表賞鑑者豈無可別之理按東史乞乞仲象者渤海大氏之祖也其事恰相類既統合全遼其地東傅扵海後為契丹所滅其始夫餘故地為西京為防契丹則夫餘者近遼海之國海寇可以入㩀也虬髥之為仲象無疑其傳又云西向酹酒此分明東向之誤中圡之西何甞有近海夫餘國耶別有詳著不贅


奢儉 

財者無貴賤不可一日無者也一時濫費後必不足貴者濫用賤者必不足大禹為天子卑宫室惡衣服菲飮食而聖人以為無間然謂其當為萬世之凖則也彼非力之不及或恐過扵此而乏扵彼故以身先之示民儉也國奢示之以儉故晏嬰豚肩不掩豆一狐裘三十年即守約而慮逺也由奢之儉逆而難由儉之奢順而易難則如鑿地而增壇圡益髙而地益闕易則如决澤而注野水益下而澤益竭其機如此古今人主之興䘮莫不以儉奢為鑑也然漢文帝身衣弋綈慎夫人衣不曳地儉之至也而下却有繡衣之僮妾屋壁之文繡何也近臣不化也文帝承大亂之後專以寬為政刑禁大縦絳灌以下恃㓛驕恣必有不能従禮者民風所以效尤也是以治術不但責之扵身亦湏申嚴邦憲俾無得踰越方可然則羔裘有曜麻衣如雪而庶民従之此檜曹所以不振也昔季子之觀扵上國執政侈則知鄭難之將作大夫皆富則知晉政之在家損下益上奚獨君執其咎財殫而民失其所一也


不諱道學 

伊川序明道碑云周公沒聖人之道不行孟某死聖人之學不傳道不行百世無善治學不傳千載無真儒無善治士猶得以明夫善治之道以傳諸後無真儒則天下貿貿焉莫知所之人欲肆而天理滅矣此世道之要詮此語本諸孟子曰上無道揆也下無法守也上無禮下無學賊民興䘮無日矣後世㴞㴞是無道揆也自隋廣之後唐人守其科式民風大變為士者心心忙急口口浮華公排向學顯斥為善而上不知禁下不知耻下之無學日甚一日諉之以避名召患所謂賊民興也其源起扵魏操尚閥之規尚閥所以賤守道也守道賤而科試始興也我國邦域小而科舉日繁或一歲而大比二三其間小小設塲不可殫記四方之人無不風吹草動束裝待舉常懷靡及之意何暇扵讀書談道哉夫魏操隋廣人至今代羞而百王不敢易其轍甘心于糜滅聖迹哀哉余讀退溪詩云元虜中州溷幾春斯文猶得一番新可憐穢徳能如許不廢山林講道人自註云待士之道莫善扵宋然小人得志力戰天下之公議指君子為奸偽斥逐排擯使之不容扵世惟元朝却無此事使士不諱道學差可尚也比之楊柳易生之物摧折離根橫倒揷地無不生者然百人樹之一人拔之亦無不枯故導勸之功不能敵損害之毒觀扵宋元可知退溪所以表出元代事曠與孟子伊川合有足三歎者矣雖頼聖朝無宋時排斥之患而其科舉迷人之害反有甚焉者不及元代之相㤀也


驅猛獸 

周公為中國驅猛獸猛獸豈與生民同育寰區者歟必驅之而後民得安圡而居近世其驅除之法亦太疏漏一歲之中男婦非命者不可勝數馬牛犬豕之屬勿論也此獨非保民之一術耶國人視作尋常不為警惕被死者不過無告殘氓而貴富勢力亦皆都城無畏之人逸樂浹髓不暇念他其聞枉死惟長者怳也永歎而已生民何頼况馬牧無地故不得已只就海島中開塲與山峽風氣強勁䖏不侔苟欲蕃畜湏先従驅虎始其方不難億萬人中豈無殺虎之智勇哉人之利願官爵為上金帛為輕此不過勸中人以下之賤品苟以軍㓛論断則彼草間䖝獸將不日而殱盡彼在在窟宅吃人為糧與夷狄掠人何別其不能禦侮除患責在大將身居笠轂髙爵厚祿坐視創殘而無所猷為則何如也如此者朝廷亦宜奪級示罰或以能者代之渠必有出謀見㓛矣其道何也大開賞㓛之門其得虎一虎二虎至扵五虎先補軍中將校六虎七虎至扵十虎出補邉堡萬戶僉使十虎二十虎至扵三十虎直拜邉帥䓁而上之至扵都護營將無所妨礙則國中惡獸不過千百而止前者被噬後者継踵今日不獲明日更奮則比彼扳緣權貴納賂圖寵者得失果何如也然後依國初設牧之例一復百二十牧塲以秩髙者領之賞罰加焉則不患其無術矣


騎兵 

兵法以我所長攻彼所短我國馬細産小何以敢敵駿足聞善馬皆従西國大宛極東之地其小宜矣故中國稱髙麗果下馬間有稍大者皆外邦之遺種也然則行師不如用步兵之為得夫雲奔颷馳鈔後掠前馬之長也強弩利刃什什伍伍聮縫薄戰步之長也故曰用騎不如用步也况我國自古無興師逺征不過敵至而備禦其禦也不過逃入海島走保山巓前迹可驗雖有銕騎將安施哉故惟京營若干騎外宜悉罷為步陣當其時長槍利刃亦不及扵連弩鳥銃苟不善禦賊至扵五步之內鎗刀恐亦無補也故曰我之長策和為上守次之守不可以永久其終歸扵和而已昔壬辰之役國人多従劉綎入中原稱善戰樹㓛最多其言曰㺚子易與耳海鬼為次倭最難敵為其有火具也故申文忠之將沒奏上曰願無失倭好其慮逺亦至矣我邦三面濵海倭善水戰故麗代之創殘皆緣水戰今聞倭在大海中四到無不通其器械之巧好亦無不學習益不可當耳所謂㺚子今之北方也龍洲趙先生經丙子之役云彼弓矢以革為弦十步之外不能害人其戎卒被甲者少而馬則多奪我馬而騎之其實易敵也然而非我之敵此猶如此况今日之日本耶此謀國者所宜知


建元庭策 

善政未有不末獘故政雖獘原其始亦莫不由扵治世之羙意也是以雖敗壞百端必推尋厥初立法之意刋其違而合其揆則斯善矣政之末獘莫有如科舉其始肇開扵漢武建元之庭策即位之初首舉賢良方正扵大庭親擢一代大儒為之冠冕扵是䅈時避地遯荒之士莫不出谷遷喬濟濟咸造漢世文化之興動盖自此始矣與一時郡國之各自薦剡有別此武帝所以鼓舞作新手段也然智有以及之而利欲錮心既得其人不自輔佐而出相江都此千古志士之惋惜不休也至李家籠罩圈套假托選賢之目斵作賺人之術遂成輕浮驟顯之捷徑而不復可以沮止矣是以將立科試之法必思武帝原初一著其郡國之興動宜以賢良方正皇帝發策則宜訪時政得失揀拔材徳則宜取裨益家國一如建元故事少拂乎本意則斥去不貸庶乎可也


李白沙集 

余讀李相白沙集其荅崔正字有海一書真的是有道文字非實見得必不敢若是痛快立說今人宜家戶遍傳使初學之士鐫在肝脾至老死念念不㤀則豈獨貧賤者有益其坐廟朝出治者亦必有惕然覺矣白沙末後一著實非偶然造成吾知自平日信及䖏来可敬也病裡偶閱不覺感歎強茟書此


朴孝娘 

星州士人朴守華故政丞元亨之後時有朝士朴某占奪其墓山争訟不能伸守華死扵獄有二女思報仇約家僮掘朴某之冢熾炭扵槨埋㐲竢之朴某亦命孽族多率人来闘其長娘死時當墟市人聚一齊奮起朴孽亦死扵其間季娘偶不死即入京訴扵國究其殺孽者三人皆市人故償命而殺孝娘者竟不得扵是八道儒生陳章請復孝娘仇不報


鄭雷卿 

鄭弼善雷卿字震伯故相順朋之玄孫順朋有不可諱之惡故為臺官時上章自劾請黜不許丁丑講和世子為質従官多規避公獨請行時鄭明壽金突者本國之賤隸建州之役被虜以其觧方言故常為譯舌得寵用侮謾凌辱扵我無所不至人皆㘦齒明壽偸竊我國方物公因彼中不悅明壽者發之而證明之竟被害臨死題曰雖懷子儀貫日之忠曾無其福竟墜林甫偃月之計孰拯其寃盖指従行諸臣救之不力也


孝廟求疏 

昭顯世子早卒朝廷請立元孫天意有㝎至曰元孫癡劣不堪主國羣臣如不肯従納官退去時李澤堂植退謂人曰吾䓁妄論國事他日不知死地矣孝廟將陳疏辭位送人李家求艸疏衆心乃安


河大海 

河大海文義校生也容儀俊特膂力過人讀書旁通論議忼慨許相積罷歸鄕里河徃謁戴蔽陽笠衣裳綻裂泥塗在身許相起而敬待無所問荅少選河辭出許云請以手中扇奉贈河受而退旁人恠問許云彼是異士蔽陽笠責余欺君綻裂塗泥警余在泥塗中耳李監司彦紀之倅文義也河来謁拜扵廳上拱立階上曰拜下禮也今拜于上不已泰乎李命陞堂陞堂坐便退扵是鄕座首進曰明府至誠賑民今而後其效乃著問其故曰河某異士也平生迹不及官門也曾出逰時當簽丁以其長子充額妻孥逃避河返而聞之即携其兩子来訴云如小民者避役國家何䖏得軍丁但長子病身不堪應役請以次兒代㝎云云李遂邀而至手持破扇曰此許相所貽云


名官殺人 

兪信一名官也兵判得一之従昆弟犯殺人罪閱年在囚羣臣莫不營救上下敎曰信一生出金吾之門是無法之國也信一終死扵獄是時國綱尚存矣


新生兒充丁 

國法凡軍役十六充額六十而老除然守宰不能充額則以乳哺兒增年賠數南陽有一卒未老而求除倅曰汝何欺國卒對曰小民何敢欺國國欺小民矣民新生而充額今四十五年矣考籍果然倅不敢難此一事亦可見民生之困敝故記之


李右相浣 
 
李右相浣武臣也為司寇治獄平民有與名官李增訟者李相右民一夕民不在求不得疑增殺而投之水懸重賞購其屍人争赴之沿江上下設械器鉤爬經旬不得李別使人譏察密囑曰有終始如一者捕之都民或三四日或六七日意闌則去有一人従初至終混在衆間倡言難獲扵是捕以訊之果是殺者也得其屍增竟死獄中


趙遴 

隱隱堂趙遴字仲謙端居力學所著讀書講義褦襶錄蔵扵家甞以薦剡仕典郡邑有犯罪者必先敎誨而後囚曰吾以口舌代鈇鉞也


監司嫁民女 

李監司世載按莭嶺南也有衣纓家女羙姿容許嫁未行乳媪在外廊女偶過之行賈窺之捐財厚結媪瞞言吾以女故病將死俗云候女獨宿暗蔵袴帶扵其席下則得生願活命媪既利其賄如其言賈晨徃女門曰袴帶遺㤀在席下宜見還女家驚惶喝逐賈遂訴官為終賭計李度其有詐鞫媪得其實戮賈與媪又不忍女之嫁不售即召約昏者語其故曰非汝女無所歸其迎送之費吾可自辦汝不可不従強之而後聼遂親自擇日備需成禮一時稱頌云


旅軒奉巾絰 

旅軒張先生寒岡鄭先生之姪壻也仍逰扵其門及䘮諸門人將成服遍授巾絰旅軒但手奉而哭扵是知其不䖏以弟子之列近世士風益偸苟其勢位則未甞執卷問荅而輒記姓名倡為弟子之目亦異扵張先生矣


兪櫄 

兪櫄字馨甫靖社㓛臣伯曾子也官至別提不得志扵継母徐氏卒不能容則畱屨扵水邉脫身逃後有行脚僧来乞米與之米踟躕不肯去故失手而覆其應器旋拾取米如是者二三諦視之淚淫淫下及去家人疑之問其顔貌果櫄也後聞牙山東林寺有老僧將死出槖中進士白牌及除官敎旨手自焚之而化去云


李文䧺 

靑興君李重老癸亥靖社時以伊川府使領兵會策勲官至捕盜大將明年李适叛特拜公防禦使守馬灘賊以大軍来掩公赴水死賊將李守白曾扵昏朝受爾瞻嗾囑起大獄公不従怒而去至是取公屍㫁頭又斬适来獻朝廷以此貸其死公之子文䧺文偉欲報仇豊川府使朴榮臣亦以其父為适所殺與文䧺䓁微服為僕隸狀誘守白侍婢為妻伺幾恊奮白日中戮守白扵都市朝廷為其復讐以義宥之後文䧺官至郡守文偉官至兵使


衛聖勲 

錦山君誠㣧宗班也壬辰之亂上西幸至松都近臣有獨啓上埋廟社主扵穆淸殿庭而諸臣莫有知者翌日公聞之馳至其所痛哭謂諸臣曰國之存亾廟社與俱安有國尚存而廟社先亾我且遮駕固請不然將獨守瘞所而待死宰相崔興源䓁亦覺之至平山遣尹自新䓁還松都奉廟社主而行駕至寕逺與世子分朝世子入山峽公従之光海四年錄分朝諸臣策衛聖勲後論爾瞻罪狀謫海島而卒癸亥反正悉罷昏朝諸勲李完平元翼進曰衛聖勲者錄在光海朝故有此名其實衛護廟社非干光海事不宜並罷上問其人即以公及寕山君琅城君宗廟直長姜璿社禝叅奉趙公瑾對扵是命復勲有司難其名命附扈聖勲閔聖徽奏不可追續以啓後獘既而又錄靖社勲將附之或以為別立號然議不决不果但不収圡田臧獲


尹鏶獨啓 

孝廟友愛天至丁丑以後獜坪大君三入燕九入瀋有勲勞偶到其婦兄吳挺一家飮酒承旨柳道三已醉誤稱小人為小臣有徐抃者受嗾以逆莭告上震怒鞫嗾者臺諫劾道三則命逓臺職大司諫兪㯙争其過重上方欲覈其嗾即命拽下拷掠曰予為人主獨不能保一弟乎爾藍面鬼色為惡至此右相沈之源論救上曰以奸邪為諫長大臣之罪也卿只合待罪不殺此賊無以為國司諫尹鏶在家聞之馳詣獨啓上怒稍觧遂减死安置絶島


田好謙 

田好謙者中國鷄澤縣人兵部尚書應陽之子以母命適入椵島及淸兵攻陥島好謙避兵至我國為人淳謹與東平尉鄭載崙交密其子會一随東平赴燕之行既渡江募人齎書徃訪田氏族黨久而無報將還賄舘人囑云有田氏書必付至也後諸田果至盖距數千里而逺故也其回書云従姪田某謹上書于朝鮮國月松津萬戶閤下且有贈寄云従祖公不知存沒而意其已亾然祭祀不廢又不知所配何氏將以配祭矣其宗族列錄或稱儒生或稱武學生或稱卜者各㩀實書之及東平再赴燕預期書報諸田羣至相持悲泣以肌膚相摩會一謂先人在世時指所居景物恰似劉翰林庄果有之乎曰然扵是東平出槖中資設宴以荅其意諸田曰我廣東大姓願以此白于國王俾有官名継其家聲上聞之召見感泣除熊川縣監余謂田氏知禮矣無後而遥祭禮所謂族厲也數千里来赴不憚勞費厚之至也東俗其有是乎


崔瑞琳 

崔瑞琳字汝發泰仁人也善敎授逰其門者甚衆云有詩云百尺竿頭一步無信能行此豈非夫金神紫氣皆逃去名敎中間辦此區觀此一詩亦非草草人


李澤堂 

李澤堂植甞為李完平幕僚一日白云每欲有所稟今得間矣李栗谷何如荅云身在堂上方知堂下人曲直既非到此地位何能評品得當李起而言曰植常尊慕若山斗自謂得所依止今日乃不以誠心植不安于此座請従此辭完平云且少坐此有二人醉迷牽拏敺罵争闘扵岸下一人在岸上喩止之醉者不聼扵是躬赴以觧之遂不免混淪揪曳則何如也李曰敬聞命矣余族姪仲暉為余言栗谷従享文廟時澤堂獨曰此國之大事宜竢一國㝎之論栗谷道學非曰有歉今半國人不従然而必勝則非公也又云沙溪學也其餘黨也朴丈繲云澤堂抵金慎齋書云昔退溪之従享也鄭仁弘方鴟張陜川䓁六七邑不肯従貽辱先賢今之事不可不審慎何不白之尊堂尊堂指沙溪也此札不載文集中云


國忌不用肉 

國之祀典忌辰祭不用肉人謂創業之初黃翼成為之自謂民力稍歇然讓寕大君對光廟曰殿下好佛必不以麪代犧牲若當時已有其制其言必不如是意者中世之所肇乎


許滄海 

許滄海格字春長學詩扵李東岳安訥能文章多忼慨甞有詩云山立巡城將江流赴敵兵東岳稱有立莭氣像盖曰山有㝎所而不動水流下而不返即戰守之善喩也


宋李兩家修隙 

麻浦丙子碑白軒李相之所撰也及其賜几杖宋相作序有壽而康之語人不知其指孫覿事會上幸湯泉李相守都疏中有行朝無奔問之語宋相疏云彼雖不舉臣名而其所指摘豈為他人竊念古昔孫従臣壽而康雖大為一時之尊重然不甚以知禮義振紀綱見稱則或反有哀之者而時有庸陋之甚行身無狀乃反為其人所非其為衆人鄙笑何如哉今臣所遭不幸近之人始覺之朴判書世堂撰白軒碑世有聞人云云亦用少正卯事兩家至今修隙


徐孤靑 

徐起字待可居于鷄龍山孤靑峰下自號孤靑家世微賤世傳本沈相悅家奴屬學者多従之時来謁沈家以賤服進都中大夫津津来訪乃白于主曰不可以賤服接見尊貴願借衣冠沈具與之而甚禮重焉後儒林俎豆祀之後貴勢多追享者降其主壁之位可咍今聞別立祠云


休靜 
 
僧休靜號淸虚堂又號西山中禪科為禪敎兩宗判事既而歎曰何以爵祿為哉即觧歸金剛山登香爐峰有詩云萬國都城如蟻垤千家豪傑若醯鷄一明月淸虚枕無限松風韻不齊壬辰與弟子松雲䖏英率義僧三千餘為天兵聲援頗有功李提督贈詩曰無意圖㓛利專心學道禪今聞王事急揔攝下山巓年八十五將化題其影曰八十年前渠是我八十年後我是渠此為東方釋祖觀其詩傲睨一世苞畜英䧺氣像恨其不遇時不生華胄無可著手故託身扵空門者歟邦俗太抅或使無限人材不敢見扵能世三復嗟歎


潞公風 

國制國舅不與扵外朝李相端夏以府院君閔維重有才請越法而用其人朴泰輔駁懦怯無立阿附戚畹以此得罪李白上引咎請召還人謂有潞公風今時則無聞


金徳諴 

金判事徳諴字景和號醒翁立莭扵廢母之議謫海南俄而北遷明川又移穩城戊午又移嶺南作詩云南遷北謫又南遷四歲三呼漢水船津吏不知因舊罪謂言随䖏作新愆癸亥改玉擢用至顯官謚忠貞


七庶孽 

國法慎庶孽不許通顯有七庶孽怨國相聚為盜朴應犀相國淳之子與沈友英徐羊甲李耕俊朴致毅餘二人㤀其名皆卿相之子乃扵鳥嶺下刼賄跟尋得應犀一一不待刑而服云吾䓁非賊將舉大事誦其檄書即李耕俊之茟耕俊乃淸江濟臣之子其供辭有推戴大君㼁之語扵是有永昌之獄其徒皆就捕惟致毅逃躱不得


鄭忠信 

錦南君鄭忠信即光州通印通印者知印賤吏之俗稱為白沙李相國所知發身入仕甲子之變頼以成㓛策勲至副元帥盖西厓知李舜臣扵微官罪廢之中白沙知鄭忠信扵下邑賤役之中後此更無其倫也癸亥改玉諸議皆謂非玉城張晩不可其女壻崔相鳴吉曰婦翁老病不堪任事張聞之曰吾壻知吾矣吾豈忍下手扵臣事之君哉鄭錦南云玉城甲子之㓛何足稱其不與改玉是其髙䖏甞有詩云日把江頭無事酒如何衣帶漸寬圍長安北望三千里秋盡衡陽鴈亦稀諷誦有味


姜弘立 

姜弘立宰臣也深河之役受廢朝密旨不肯死戰被抅扵北庭丁卯引兵至國俄又歸順謂之引敵入寇則可歸之投降則非其實其貴孽子璹書曰天日上照鬼神旁臨投降之說何為而出乎降則必剃頭必有爵名之可聞盖無是矣其来也張玉城貽書曰大夫人以天年終仁卿為某官此兵何名仁卿者璹之字也及其歸順拜扵庭下上曰卿先朝舊臣命上殿乃納其印符莭鉞上曰蘇武莭不能過也盖癸亥以前連以蠟丸因逃歸人報聞改玉後不然在抅九年而還


陶山祠 

余昔訪陶山祠過温溪温溪祠在焉此先生先考進士従父承旨兄大憲俎豆所也其義如國之啓聖廟云復由小麓先過愛日堂乃李聾巖賢輔所居湓江祠在焉旋馬左趨始抵陶山距溪上五里許溪上者先生本苐是謂退溪也直東上流隔一岡不與通望山水盤回臨溪開洞山是靈芝之支而水發源扵潢池又山従淸凉来者㳂流而西與靈芝之幹襟合於下流所謂東西兩翠屏也先生手剏陶山書堂後人因建院于堂後余下馬端拱入外門西有童蒙齋蒙儒習學之所復入進徳門有左右齋東博約西弘毅也面南開講堂扁曰典敎其西室曰閒存齋任長之所居呼院奴開祠宇外正門祠揭尚徳祠三字額悉問拜跪莭次而後敢入院奴先開南牖余肅謁庭下趨而由西階鞠躬序立扵閾外欲觀祠中制度只左有趙月川配食位焉復通西墻有小門墻外為屋二所一酒庫一蔵祭器遂趨而出至弘毅齋齋後有室是謂有司房所謂書堂者先生所自作而一木一石人不敢移易短墻小扉細渠方塘依然興想屋只三間東軒西竈中為室室曰玩易齋軒曰巖栖合而命之曰陶山書堂軒之東附作小半間與軒通架梯為廳事如今卧人牀㨾此寒岡承遺意為之者塘曰净友門曰幽貞編柴為之自庭以左至山足松檜成藪皆合抱先生手培云室中西北二壁皆有蔵蔵各二級蔵遺器即璣衡具一案檠投壺各一花盆臺唾器各一硯匣一人云硯為不肖子所偸又有靑藜杖一枚為匣而蔵之莭促如鶴膝東為一牖揭之與軒通南開小內橫架架上有枕席舊物人云此室陋獘而不敢修改者為先生手澤之在壁也後有一院長白于方伯得厚紙盡塗以剗新之今無一字留者扵是士林集議削院長名扵籍中至今為譏貶也又步上東麓百步許至天淵臺與西麓天雲臺並峙水洋洋流而過前有濯纓潭其見扵本記者略之


白雲洞 

余至順興府訪白雲洞安文成公書院在焉距府門五里許㳂竹溪而東北行至洞中臨水得小亭曰景濂有楷草二扁楷是退溪茟草是黃孤山耆老書臺曰翠寒亦先生命名列植古松亦先生手培云遂謁廟院奴以墨巾緇衣授余使着引入外門設席階下然後開門導余至席拱揖平身因少退盥手由正門入上香従夾門出拜謁於庭其規制皆退溪之所看審而與陶山有別矣文成主壁左二位有安文貞軸周慎齋世鵬右一位有安文敬輔二安即文成之姪孫云院奴引至講堂開夾室奉畫像三軸掛壁使余四拜于庭下一即先聖真而羣賢侍立其兩障是文成慎齋像也文成本傳云公以資付博士送之中原畫先聖及七十子遺像来今先聖真恐是此物然其従享廟庭者如漢晉諸儒皆不得與只唐之文公宋之羣哲元之許吳叅列意者文成是元時人或元之時制然歟升顓孫師扵十哲者始見扵明紀而此圖亦然者何也是未可知院剏扵慎齋而其營度之㓛退溪為多當時有慎齋追配之議先生曰此院是慎齋之建而以其人配焉則其心必不安可不退溪之意則有在慎齋之出身有染迹李芑門之誚故也後人亦不従退溪何也盖年少氣銳意在事㓛權奸之有時名者容有許與之理如柳宗元之扵伾文張魏公之扵汪黃是也若果後来収拾儘好未必可以前過而掩後也未知周之所犯如何也又若大段失脚嶺人言議峻烈豈容護至此極也余步上光風臺歷文成故址至四賢井有小碣刻云安氏碩與軸輔輯皆生扵此云然則父碩子輯亦賢徳也必因官位不顯而泯焉無聞可惜


正朝秋夕 

我國俗莭上墓以八月十五日稱秋夕此與正朝相勘朝者日也夕者夜也此則下元月明之最也民俗行樂必趂夜圖之故也


聖朝憂民 

成廟甞違豫醫云鯽魚當治上曰方今雨潦採捕之人恐被沒溺豈可以口腹累人孝廟違豫廚司令畿邑進鵪鶉海西進魚卵上以勞民亟命止之聖朝憂民多如此


朋友通財 

朋友有通財之道有相死之義朱文公之扵西山其平日相與為何如而其謫道州以文公故也先生與従逰數百人別扵蕭寺但曰交朋相愛之情季通不挫之志可謂兩得矣西山杖屨三千里脚為流血卒死扵謫令人隕淚其送別數百人中豈無慷慨助行者耶然獨與一子徒步間關任其困苦如此甚可疑也其必有不得已而然者矣後人若視此為凖友道不幾扵薄耶更詳之


性命易酒食 

吳璘疊陣法其要只在更代更代則力不窘不獨此也以飽待飢張觷之南劒劉錡之順昌皆多與飮食以飽待飢替易其力以逸待勞所以克捷其要不過識士卒之情實也知其情而欲厚之必有物而優恵之也食苟不飽雖逸無甚益故凡戰以食足為上趙奢李牧魏尚趙充國之為將莫不以多餉為要其術可考以知也彼以性命易酒食費用何論然苟非國家之供給此非任將之獨辦故宋太祖之任邉將各付一州征賦農賦不問出入市牛酒犒軍所以不敗也且創殘之際府蔵虚竭國亦何従得之其要又不外扵勸農而儉用農不勸則財出無本用不儉則經費易竭此不特戰伐之需供亦治平之根窟也越句踐欲報吳則自薪膽始卧薪則卑宫室惡衣服不足言矣甞膽則菲飮食不足言矣不如是財無以蓄聚財不足則民無以悅従悅従而後方可議扵親上死長此其大機也


無祀鬼 

禮有族厲大夫之家祀族之無後者也國家祀典有城隍神使城隍神率無祀之衆鬼而来饗即死扵兵荒水火之類古制無祀之鬼無所不饗也余念家中使役臧獲勤勞有㓛死無所饗者甚多或子姓雖存貧乏無頼圖生不贍何可及于祖先耶其扵俗莭燕樂之時宜分饌招魂祭或助其子女而祭之實厚俗之一端命家人遵而勿失


沃心法 
 
古者有沃心法㩀商書可見殷宗豈無其理而云爾耶此法已廢人之知識每不及古人世敎益頹如水之下已無奈何也苟啓之沃之之有其路則聖賢何難及哉夫天下有最可惜者君子篤志力行積累㓛費得有許多知見藴在心田可以賁躬可以淑人可以措諸世治無所徃而不裕如也然而傳與他人未必信受將齎抱死滅無復餘痕恨之恨也若度量之士虚心敷受如一盞空盃倒瀉一盞水恰盡無餘憾也顔淵之扵孔子將幾乎傳之八九矣孔子豈不欲大啓而快沃耶沃之盡則淵亦一孔子故其亾曰天䘮予悼受沃之無人也孔子之為聖亦如此聖人之心初無限量文武之道在人識其大者大沃之識其小者小沃之聖人若江海之受百川也又範圍天地其日月星辰風雨霜露運化飬成無不沃在心中天何甞惜費在唐虞時沃扵尭舜夏殷時沃扵禹湯高宗不及聖其受沃者說而又代天以沃之能虚其心而受之者高宗也高宗扵是與說同徳殷道用昌無他沃心有術也


弩中煬帝 

東方之義俠自滄海力士始著其椎䅈猶易辦滅蹤更難圖非張良之大智術不能也三國遺事云隋煬之東征有一人密持小弩扵懷中随表使到帝所帝讀表弩發中帝胷帝將旋師謂左右曰朕為天下主親征小國而不利萬代所咍今此人是荊聶之流也遼瀋以外氣莭奮勇天下無敵如此此不見扵正史意者雖中胷而不至傷害故略之也如髙接離두001鈆丸撃䅈脫臏而䅈史略之也此亦滄海之類耳宜在表出之也
[난-001]離 : 漸


君臣勉戒 

古之拜官君必命戒不謝則慢不箴則不恭雖竄謫補外必有謝上表我國人不惟不箴亦不表謝奚可哉如虞朝賡歌君臣勉戒和氣可掬後之官箴亦其遺也李退溪甞云朋友之間面論雖好不如書札盖謂一時口談異乎思索得者而心聲易泯茟畫留迹也其扵䓁倫如此况君臣之罕遇絶逺耶今宜復古之制無論大官小僚每扵歲初及求言有事之時各執藝事言其闕失豈不有補


一字名 

古人言簡生名死謚都不過一字其或不然者盖寡矣東京之一名自王莽始遣使以諷單于北胡亦従之扵是天下同風光武遵之不害扵従古也春秋之際單複不齊然不計羙惡一㝎無變貴內行而不求外飾如此至扵後世不獨求侈扵名字或卜其窮達朝更而夕換已孤而終改故古諺有之曰亂主年年改號窮士日日更名甚可咍也


彌勒佛 

彌勒佛者佛敎之別種古云蘇晉長齋繡佛前即其人也我邦䖏䖏石刻皆是也隋之宋子賢自稱彌勒宋之王則習五龍滴淚經言釋迦衰謝彌勒佛當出世自稱東平郡王㩀貝州城叛文彦博為河北宣慰使平之令數年前海西村婦忽稱彌勒降臨言多幻妄四方風動官不能禁自稱彌勒與釋迦為讐敵凡域內神祠皆誕妄非真扵是䖏䖏毁破其信従如此朝廷遣近臣按誅之然東峽中尚有餘燼云按大明律文有曰凡師巫假降神書符呪水扶鸞禱聖自號端公太保師婆及妄稱彌勒佛白蓮社明尊敎白雲宗䓁會一應左道亂正之術或隱蔵圖像焼香集衆夜聚暁㪚佯修善事煽惑民人為首者絞為従者流其立法嚴矣後此必有継起者宜一以此㫁之其䖏䖏石像亦令碎破示民無惑可矣不知今之人有能辦此否也


揚泥耙 

今京城中羣水皆注下東入漢江漢江自斗湄以下日漸澱㳺下流壅淺每雨霖城中之水汎溢難瀉近年甞策問試士無能對者余甞考谷應泰明史本末治河之術其淘渫下流有三術其一有龍爪䓁具不明言其制又甞考之宋時有選人李公義者獻銕龍爪揚泥車法以濬黃河其法用銕數斤為爪形以繩繋舟尾而沉之水篙工急櫂乗流相継而下一再過水深數尺其後患其太輕別置濬河川耙以巨木長八尺齒長二尺列扵木下如耙狀以石壓之兩旁繋大繩兩端矴大舡相距八十步各用滑車絞之去来揺蕩泥沙已又移舡而浚或謂水淺則木齒礙沙泥曳之不動卒乃反齒向上卒無成㓛云愚按木耙雖曰難行鐡爪之利可以無害河决無凖東治而西潰所謂無上策也若今漢江一曲木耙亦未必不行恨無以此上聞者矣


報國 

凡出身事主輒云報國報者欲其勤勞與恩數相稱也以臣言之服勤至死固其宜矣在上觀之草草斗祿必待授命可乎是以辭尊居卑辭富居貧為其易以報效也如百里之不可諫而不諫孟子稱其智抑有其義在自䅈以後君勢益尊臣勢益屈上之驅使如軍法之御卒徒既隸行伍其所責任皆性命之報是豈理也哉


司馬安巙巙 

昔司馬安之巧宦為身則得計此非諂媚不能得與報恩背馳矣然一意報效身必危死故凡居仕途者八九是心內並蓄巧宦意思方免特有分數之別矣其懷十分報效意思果何人哉所謂十分者必也入官之始先判見危授命一事然後方是直截如危亂之際劒臨不避矢至不逃視吾身無錙銖之重也於此或有慷慨殺身者矣至扵平常時君未必賢事未必安一步誤著利鈍立判一語脫口萬勻壓重苟非先自矢心者烏能守正不撓元學士承旨巙巙有言天下事宰相言之宰相不得臺諫言之臺諫不敢經筵言之備位經筵得言人所不敢言扵天子之前志願足矣䖏心如此斯可謂不負所學其可以胡貊而忽之乎若司馬安出扵汲黯之甥平生所觀感何如哉


不聞有忌月 

吉注書再親忌則終其月疏食飮水退溪聞之曰此一種篤行之士為之若為人人可行之法則不可大意如此按髙麗仁宗時以忌月懸而不作鄭知常奏禮有忌日未聞有忌月若有忌月則當有忌年矣請作樂制可按通典忌月議博士荀訥云禮惟云忌日不樂無忌月之文王彪之曰若有忌月復有忌歲忌時又武后時建安王攸平契回欲以十二月入城時以為凱旋合有樂既屬先帝忌月請備而不奏王方慶曰禮有忌日無忌月若有忌月即有忌歲時忌鄭議盖祖扵此於義為得家禮但云是日不飮酒食肉不聼樂可以見矣


食少 

余貧者也貧無財之稱財出扵勤力勤力非小少習業不能余安得不貧惟在莭省凡有作為十分思量不可少者外都不為也有一分輕小無妨之意不可雖草芥微物其有用者皆財也何物非可惜今有一物不待用而棄之便是暴殄仁人耻之也財莫重於穀粟一日兩杅飯有口皆吃未必皆其勤力所出故財甞患乎乏絶手不勤而口無饜䖝獸何別古之君子或坐而論道作而行之是則與勤力出粟者均其㓛雖多食無憾若安坐不用心而奪人之勤力出者可乎余性喜書雖終日呻吟一縷一粒皆非吾力所出豈非所謂天地間一蠧耶惟幸有先業焉些些碩斗就其中省其糧不多食為苐一經綸良策夫一杅而省其一合之米人謂無益然一日兩杅則二合矣一家十口則二升矣一郡萬家則積有二千斗之多况一口之費不止一合之少耶又况一人終歲之食積至許多其虚所費龠合皆可惜也我國人務多食天下為最近有漂至琉球者其民笑之曰爾俗常容大碗銕匙抄飯健食如何不貧盖前已漂到諳悉者也余甞觀邉海人一口之食可分三人而無飢國安得不窶哉幼而習飽膓肚漸寬不充則覺飢漸習漸飢有餓死者矣習而有寬則必有習而窄者於是有絶穀不食者山野禽獸氷凍雪積而能不死習之所致也縦不能恒飢豈無减其太過之理飢而難忍者心也非特腹之為也山僧蔬菜而不瘠或孝子断肉多病者嗜慾病之也由是觀之今人之不忍飢心之未㝎也其故何也兵戈既逺安逸成習故也三國以前戰争相續之時安逸不得飢未必皆死矣稼穡無隙倉廪空虚雖欲恒飽得乎今人早起白粥謂之早飯當午頓食謂之㸃心富貴之家或一日七食酒肉淋漓珎異相髙其一日之費可食百人何曾之驕溢家家皆然民生安得不困甚可歎也余謂事之效速莫如忍飢不食一飢二飢未必生疾一升二升随飢米羨也與未忍少飢而米絶先病者愚智何如也


本草 

神農本草甞其味萬物終是飮食之道故味為重然根苗花葉形色各殊所以能別也後陶隱居得神農之遺意別撰䖝魚金石之性其一材之用有許多派別人何従而辨出真偽故余未之深信也後来朱震享龔賢之屬最稱折肱其鋪列衆方漸至繁多比如言辭之不簡逾覺迷亂有廣絡獲兎之失也吾甞聞之醫師曰古初之方皆簡血主四物氣主四君子痰主二陳漸益添增逾多而逾亂醫家冝先知此義方有可㩀診症雖得病久則症混随症雜治反傷原本何以責效如鄕村絶無醫術只聞某物之治某病單料專攻徃徃多驗藥力專也近有百合一種花白色狀如小壺夏旱時方盛有醫者用扵喉病而輒效考諸方書無此說但云百合為蚯蚓也此其所以治喉病也扵是因此推之治小兒蚘疾人皆来求以為良方此類不可不察也又如月水為治熱海藿為産婦聖藥東俗要方而醫書不見是必彼漏而此傳耳


老而好學 

師曠言扵晉平公曰少而好學如日出之陽壯而好學如日中之光老而好學如炳燭之光此言何謂也惟好學者知之學莫如思得莫如書思而未得惟書為師夜而思量未得則憤悱日出而對書其樂可知也晝而未得随意閱書無所不得日入而有思以燭檢書快若白晝此無目而有目無師而有師何樂如之不然對書茫然長夜無晨如平公者何足以知之


劉道原 

廬阜之祠祀劉凝之父子凝之事見扵黃山谷集名渙忿世不容棄官老扵廬山之下其子恕字道原莭逾髙所著書五十四卷甞自訟曰平生有二十失佻易卞急遇事輒發狷介剛直忿不思難泥古非今不達時變凝滯少断勞而無㓛髙自標置擬倫勝己疾惡太甚不䘏㤪怒事上方簡御下苛察直語自信不逺嫌疑執守小莭堅礭不移求備扵人不䘏㤪咎多言不中莭髙談無畔岸臧否品藻不掩人過惡立事違衆好更革應事不揣己度徳過望無紀交淺言深戲謔不知止任性不避禍論議多譏刺臨事無機械行己無䂓矩人不忤己而随衆毁譽事非禍患而憂虞太過以君子行義責望小人非惟此失又有十八蔽不盡錄其為人可知故與王荊公善而忤荊公與陳鄘公善而忤鄘公卒以擯死而不悔獨以司馬温公為知己故其修資治通鑑奏以為屬書未成而道原沒論修書之㓛錄其子為郎板成又詔賜其家其所謂二十失與屠本畯禪本草相似未知孰為先後而施之日用似有䂓益宜諦觀



星湖先生僿說卷之十八
 
 經史門

春王正月 

春王正月分明與三代之名不同古經皆可證余以為自周公七月篇至幽王十月之交分明有證㫁作幽王以前無此至平王改之即東遷以後之失也其四時之名則胡氏謂以夏時冠周月然如春無氷秋無麥之類將如何說二分二至皆易其名故只云日南至日北至而不言冬夏可以見矣然王則一也必先春而後正月何也或者正即東周之月而春乃魯之擅改者耶不然何不曰王春正月也自東周以後載籍亦多矣惟春秋一書之外未見有四時易名者何也如莫春正秋之類分明是夏時也余甞歴考雜書惟莊子秋水為可疑然七月以後例多霖潦亦非的案當時魯已僣用天子禮樂故因易月之制並與時而改之耶姑識所疑以待後攷


彖象 

彖象皆従豕必皆獸名象之為字象形也上兩畫像其牙次一畫像其鼻彖之為字去牙而存鼻也象之為獸有十二種肉像十二辰孕五歲而産像再閠六十歲骨方完足像干支始終行必先移左足其膽春在前左足夏在前右足秋在後左足冬在後右足宋淳化中象有春斃者得膽于前左足其流行像四時也其用在牙牙聞雷聲而文生像天地感氣易之稱象其義實恊兩牙挾鼻䧺者長六七尺雌者只尺餘則不以牙為用者也彖之為字只是象去其牙則彖必是母象之名矣卦静屬隂爻動屬陽故卦辭曰彖爻辭曰象


四詩五際 

古之詩學有四家魯齊韓毛是也今之所傳者只毛傳一家耳蘇子由上兩浙書云言詩者言五際子午卯酉之事今人不知何謂按翼奉初學齊詩聞五際之要十月之交篇知日食地震之效昭然可明猶巢居知風穴居知雨也鄭作六藝論引詩緯汎歴樞云午亥之際為革命卯酉為改正辰在天門出入候聽卯天保也酉祈父也午采芑也亥大明也亥為革命一際也辰則為天門出入候聼二際也卯為隂陽交際三際也午為陽謝隂興四際也酉為隂盛陽微五際也是後其說亦絶無言者至後漢順帝時北海人郎顗云漢興以来三百三十九歲扵詩三朞髙祖亥仲二年今在戌仲十年詩汎歴樞曰卯酉為革政午亥為革命神在天門出入候聼言神在戌亥司候帝王興衰得失厥善則昌厥惡則亾今年仲竟来年入季仲終季始歴運變改故可改元所以順天道也今以其說合以推之亥卯辰午酉為五際顗以辰為神而又在戌亥未知孰是盖十二辰各有伯仲季而以三十年為率亥伯十年入亥仲亥仲十年入亥季亥季十年入子伯歴三百六十年則周矣故従亥仲二年至戌仲十年則為三百三十九歲矣然不可得以深攷


古經押韻 
 
朱子謂將上堂聲必揚衣無撥足無蹶之類皆古人歌詠之辭其見扵經徃徃有麗其文辭留心押韻者如易豐上六傳豐其屋天際翔也闚其戶閴其無人自蔵也不因韻語何必衍出天際翔一句乎又如禹貢彭蠡既瀦陽鳥攸居陽鳥一句其不可少而扵此云爾耶仲虺之誥佑賢輔徳一莭泰誓我武維揚一莭分明為歌詠皷舞之意洪範無偏無黨一莭亦然諷誦思繹尚令人興動此古人作文之意也又如周公小象亦有可證乾之在田乾乾在淵在天坤之履霜直方含章括囊黄裳玄黄此豈偶然而然者至漸之六爻莭莭雙韻讀書所當尋思


六經所無字 

或云隆古無詐偽故六經中無真字此說非也六經至扵周末事已無不有故奸邪回譎誠實正直之類字無不備何獨真字為然如六經無烟字書無也字此皆偶然耳


易舉正 

唐蘇州司戶叅軍郭京撰易舉正三卷今大全既濟彖傳亦採此說載在小註中矣其言曰曾得王輔嗣韓康伯手寫註㝎傳授真本比校今世流行及本國鄕學貢舉人䓁本或將經入註用註作經小象中間以下句反居上爻辭註内移後義却處扵前兼有脫遺落字顛倒謬誤者並依㝎本舉正其訛凡一百三莭今略取數十處坤六二象誤增堅氷二字屯六三象何以従禽也脫何字師六五以之字誤作言字比九五象失前禽舍逆取順也今誤倒其句賁亨不利有攸徃今不字誤作小字天文上脫剛柔交錯四字坎習坎上脫坎字姤九四以失字作無字蹇九三以正字作反字困初六象幽谷下多一幽字鼎彖多而大亨三字震彖出可上脫不䘮匕鬯一句漸象善風俗今脫風字豐九四象志行也今脫志字中孚彖信及下多豚魚二字小過彖可小事今脫可字而事字下誤增吉字小過六五象止字誤作上字既濟彖既濟亨小小者亨也今脫一小字繫辭二多譽四多懼註云懼近也今誤以近也二字為正文雜卦蒙稚而著今稚互作雜字愚按其說多有理然中孚彖傳魚與虚為韻小過小象傳上與亢為韻抑恐無誤矣然則其言未必皆是惟在賢者採而去取之耳以上見扵文獻通考者如此容齋随茟以為世罕有其書頃扵福州道蔵中見之及在後省見晁公武所進易觧多引用之盖中國亦未甚流布也


子思七卷 

孔叢子言中庸本四十七篇焚扵秦火今餘一篇唐李翺復性書亦引此為說其言未可信然班固藝文志有子思二十三篇文獻通考有子思七卷今通鑑所採與孟子說先利之言是也盖中庸之外更有許多存者考古者宜知之


曾子 
 
藝文志子思之外又有漆雕子十三篇曾子十八篇宓子十六篇孟子十一篇又有世子二十一篇景子三篇公孫尼子二十八篇芊子十八篇此四種亦七十子之弟子要皆孔門綂緖羽翼經謨者今闕不傳可勝咄歎按通考載曾子二卷凡十篇則亾八篇矣盖與弟子公明儀樂正子單居離曾元曾華之徒講論孝行之道而已見扵大小戴中此疑後人採而為之者然班固時已有此書或者此書漢後全亾而隋唐以後所傳則後人之採錄者耶未可知也


圖書 
 
易曰河出圖洛出書聖人則之說者謂河馬而洛龜書顧命河圖為傳世重寶而無洛書以意度之龜可蔵而馬不可蔵若曰鱗䖝之龍則猶近之謂背上旋毛者非矣然若果鱗䖝龍馬之稱何従而起乎劉牧謂圖書相易或者因此類而云爾耶按大戴禮誥志篇云洛出服河出圖洛在河上而改書稱服何也或甲䖝故稱服耶是未可知従兄良溪先生甞曰書與圖對勘則書者必字也其說亦似有理若其自一至九之數初非難曉今九疇之比勘排列不見裨益都出人意天所以錫禹者何居學者宜推究及此余甞謂禹錫玄圭玄如玄武之玄龜也禮器所謂以龜為寶以圭為瑞是也


六藝 

伯夷傳云考信六藝說者以禮樂射御書數為觧按滑稽傳以禮樂書詩易春秋為言則可以相照


春秋鄒夾 

漢書藝文志春秋鄒氏傳十一卷夾氏傳十一卷註云有錄無書按光武時博士代郡范升上書請立費氏易傳博士曰春秋之家又有鄒夾如今左氏費氏得置博士髙氏鄒夾五經竒異並復求立各有所執乖戾分争詳其語意豈但有目錄而然乎此書未必亾失扵東京也然當時史傳絶無槩見亦可恠或者其書雖存而無甚可取也耶


朱子問學 

尊徳性而道問學不可偏重朱子之學可謂大中至正也然徳性工夫其事約問學工夫其事繁未到一貫地位不得不著力多而應酬博不然便是屏黜聦明之禪道氣味也朱子方極力擯排江西之不暇其肯屑為乎北溪所謂大段著力多在道問學者即㩀實而言之非謂不足扵徳性㓛程也後人徒以尊之之心却置疑扵門屏薫沐之人可乎然其六經箋釋之外又註椘辭矣觧叅同矣考韓文矣雖若各有意義天地間無此亦恐不為少者而朱子為之其荅程允夫黄直卿䓁書分明道悔悟不但此也荅彭子壽書云目已偏盲其未盲者亦日益昏披閱頗艱緣此閑坐却有恬飬工夫始知前此文字上用力太多亦是一病又荅潘叔度曰精力益衰目力全短看文字不得暝目閑坐却得收拾放心覺得外面走作不少頗恨盲廢不早也此雖因警省後學而發其在親㘦著己㓛夫亦必有如此者也子曰吾十有五而志于學三十而立聖人生知疑若不待乎此也然聖人雖急扵喻人亦必不為無實之言在聖人則必有覺如此者而云爾比如濁流經日而後塵㝎為淸雖山泉極淸之流置諸静地日乆之後必將日就净盡但人不覺耳此不過聖人之自道在他人亦曰孔子十五志學三十始立不亦駭悖乎朱子之訓亦猶是也扵大賢地位又何憾若但曰朱子更無可進而初晩無别恐亦非的論也至扵韓退之詩文數篇之外莫非踳駁無用原非周情孔思也明矣惟表章其近道者足矣恐不必考較異同至七百篇之多也椘疏為趙子直發又至句觧成帙則精力分矣又或為媢嫉所覺其不為陥阬未可知也子曰攻乎異端斯害也已朱子註之曰專治而欲精之為害已甚子夏衍之曰雖小道必有可觀致逺恐泥此後學之所當遵守勿失也彼魏伯陽叅同契畢竟為異端家法雖謂近乎易道其坎離匡郭䓁說似不免直日安排之歸扵四聖㫖義未見有發揮朱子平生說易何甞一句槩見耶不獨為之觧亦並效委時隣鬼之詭辭乃以崆峒鄒昕為題自是以還過髙者趨焉力少者罷焉争相慕學以不知為耻不已過乎其晩年悔端或在此類矣


知行合一 
 
陽明知行合一之說亦有由然其言曰凡謂之行者只是著實去做此事若著實做學問思辨工夫則學問思辨便是行矣學是學此事問是問此事思辨是思辨此事則行亦便是學問思辨矣若謂學問思辨之然後去行却如何懸空先去學問思辨得行時又如何去學得學問思辨之事行之明覺精察處便是知知之真㘦篤實處便是行若行而不能精察明覺便是冥行便是學而不思則罔所以必湏說知知而不能真㘦篤實便是妄想便是思而不學則殆所以必湏說行原来只是合一工夫愚謂學有兼知行而言者如學而時習之類是也人有孝弟我去學為孝弟果是行見人窮理讀書為求知工夫我去學窮理讀書亦豈非學乎學有以身學者有以心學者學則皆可謂之行然則孝弟之類是身之行也讀書窮理之類是心之行也由是而得至扵明察方是為知則疑若行先扵知也然自躬行孝弟而言則先知而後行也固無可疑若以讀書窮理之心言行則彼矒然無識之人亦何能遽讀書窮理其能讀書窮理者知之理先通也或有先知先覺者導使為之或渠能自覺得合當如此乃能去讀書窮理豈非知先扵行乎人謂小學先大學便是行先扵知余謂小學學于先知者然後方得便是知先扵行與此相似若曰知與行非二物則思與學之間豈復有殆罔之失


孟子受業 
 
史載孟子與子思問荅或言受業扵子思之門人二說不同也周敬王四十一年壬戌夫子没至威烈王二十三年戊寅為七十七年而綱目始此又至顯王三十三年乙酉夫子没已百四十四年而孟子至魏後十八年壬寅去魏適齊孟子在齊時自謂四十則其適魏時不過二十餘歲矣恵王何以稱叟此固可疑其見扵經則伯魚没後顔淵没顔淵没後夫子没然則子思之生在敬王壬戌前明矣若至顯王乙酉則其年不下百四十五六矣以孟子在魏四十者推之其㓜時十餘歲子思之年已百十餘歲矣程子所謂子思著中庸以授孟子朱子所謂孟子受業扵子思者抑恐欠考至中庸序云又再傳以得孟子此為的實後㝎之論


綱目 

秦之建正十月雖是謬例然至始皇并天下改正朔之後宜亦従而著之若周亾而秦未統一之間宜因周正恐不可以盛強之故而便従其謬例也明矣綱目孝文王元年及始皇十年皆書冬十月為歲首何也及秦亾而漢未興前猶循秦正此何以異例㩀秦世家昭襄王五十六年秋王卒孝文王立十月己亥即位三日辛丑卒莊襄王立是實昭襄王五十六年十月而綱目以十月為首故分為兩年事也又始皇九年四月長信侯嫪毒作亂生得殺之十年呂不韋坐毒免呂不韋傳九月夷嫪毒三族殺太后所生兩子而遂遷太后十年十月免呂不韋盖毒死扵四月而其兩子以太后故不即殺之至九月始正三族之法殺其子而遷太后綱目則以毒作亂為九月事失之矣毒若果以九月死則當曰殺嫪毒夷三族今既不然文義自分明更詳之且彗星見西方又見北方従斗以南八十日此亦可書何故漏之未可知


日本史 
 
眉叟先生作黒齒列傳日本與我國實為隣邦宜為日本世家今不然未知何義記或有差海外事所傳聞不同固其宜也申叔舟海東記頗詳眉叟或未之見也今撮以錄之上古有天神七世地神五世至人皇始祖神武天皇名狹野地神末主彦歛尊苐四子母玉依姬俗稱海神以周幽王十一年庚午生年四十九戊午入大倭州盡除中洲賊五十二年辛酉始號天皇時周平王五十一年也在位七十六年壽百二十七六世至孝靈天皇七十一年壬午徐福至紀伊州又二世而至崇神天皇始鑄寶劒及舟祭天照大神天照者地神始祖也四十一年甲子新羅開國熊野州權現神始現權現者本新羅人日羅者浮海入倭死為神云六十一年甲申髙勾麗開國傳子垂仁天皇十二年癸卯百濟開國二世至務成天皇始置大臣㝎經界又二世至神㓛天皇新羅遣使通信日本亦遣使于中國即曹魏景初三年也傳應神天皇始制衣服百濟送書籍又太子来中國亦遣使来即晉武帝太康十年己酉也又十一世至継體天皇始稱年號又三世至欽明天皇始為文字百濟送五經醫學博士傳敏達天皇大臣守屋奏壊佛教僧尼皆復俗又三世至推古天皇欽明之女敏逹之后百濟僧觀勒来獻暦及天文地理書始賜諸臣冠有隂陽書是時聖徳太子制十七條法聖徳者敏逹孫宋雍熈間日本僧奝然入朝携年代紀其言曰梁義聖元年壬申始傳佛教扵百濟歴二世有聖徳太子年三歲聞十人語同時觧之十歲悟佛法扵菩提寺講聖鬘經天雨曼陀羅花開皇中遣使中國求佛法此必可信歴舒明天皇至皇極天皇敏達之曾孫女舒明之后也又二世至齊明天皇始造漏刻六年庚申百濟亾傳天智天皇以大職冠為内大臣賜姓藤焉初置大納言三人七年戊辰髙勾麗亾傳天武天皇初置大中納言始作詩賦造車作冠令國中男皆束髮女皆被髮又傳持統天皇天智女也始㝎町段方六十五步為一段十段為一町禪于文武天皇㝎律令初置叅議造斗升傳天明天皇天智女也始織錦二世至聖武天皇始設進士置近衛大將軍禪于女孝謙天皇孝謙禪于淡路八年而廢之孝謙復位改名隆基孝謙始受禪在天寶八載則必猥稱天子之名也傳稱徳天皇淡路發兵廢之而自立二世至桓武天皇賜親王姓平氏又五世至淸和天皇賜親王姓源氏以基房為攝政攝政之官始扵此自此㓜冲相継政歸大臣又四世至朱雀天皇六年乙未新羅亾髙勾麗開國關白之官始扵此此後或由攝政為關白或由關白為攝政焉又十七世至宗徳天皇七年而廢歴近衛天皇至後白河天皇與宗徳戰敗之安藝州守平淸盛有㓛為播摩刺史傳二條天皇右金吾信刺左馬頭義朝䓁作亂焚王宮天皇奔淸盛家及信刺䓁㐲誅以五州封淸盛之族竄源頼朝扵伊豆歴六條天皇至髙倉天皇以淸聖長子重盛為内大臣兼左大將次子崇盛為中納言兼右大將父子兄弟權傾一國攝政亦不得與焉源頼朝起兵與平氏戰陥關東遂有其地至安徳二年源氏與平氏戰平淸盛死又再戰平氏大潰源氏乗勝陥京城天皇出奔國兵大敗平氏挾天皇奔西海傳後鳥羽天皇平氏又三戰皆敗安徳之祖母後白河后抱安徳投海後鳥羽即安徳之弟也歴土御門天皇至順徳天皇廢竄佐渡太子懐誠立關東將武蔵䓁舉兵入京移鳥羽于隱歧移土御門于阿波遂廢天皇又五世至龜山天皇父歿諒闇傳後宇多天皇元兵大至值颶風渰没傳㐲見天皇地震民壓死者七萬餘傳持明天皇以兼基為攝政攝政關白之稱止扵此意者關東勢成政歸扵彼故也自淸和之世忠仁公良房為攝政凡二十四世五十七人迭為攝政關白雖平淸盛秉柄而其位猶在至壬辰間信長為關白此恐其後裔信長為日向守明知所殺平秀吉代之及其死源家康代之此實關白始末之槩也又自持明天皇三世至後醍醐天皇源仁山又攻逐平氏遂執國政又六世至小松天皇十年壬申髙麗亾又二世至成化七年辛卯海東記止此時大明憲宗七年也自神武至此合二千七十一年其間女主出家十燒屍三廢主四壽百以上至百四十者十三姜睡隱看羊錄云四百年前天皇猶不失威福従壬辰退計則源平戰争安徳投海正是四百餘歲矣關白扵國内只稱御所不稱王猶臣扵天皇也安知異時滄桑變易則威福之必不復出扵天皇耶此謀國之所當知也


繭絲保障 
 
趙簡子使尹鐸為晉陽鐸曰為繭絲乎為保障乎簡子曰保障哉尹鐸損其戶數夫繭絲者家戶所貢綾絹絁絲如後世之調也有田則有租此無盈縮故維正之稅不可以不收庸乃身役其戰争之際所不可廢者力役也惟調不必取盈可以損减而寬民也孟子曰有布縷之征粟米之征力役之征君子用其一緩其二用其二而民有莩用其三父子離一用而二可緩况並用其三耶意者是時用三而民離故尹鐸欲緩其一也布縷出扵家戶民或單孑貧弊國以取盈則不但貧弊者流㪚必將攤徴扵隣閭族屬如近世之為也故鐸惟擇其財産可辦者而留之餘皆損除扵是繭絲减而民安堵矣可謂知要宜急難而得其力也


堯舜禹 
 
按帝系篇堯舜禹皆出黄帝舜之髙祖敬康與堯為緦兄弟禹與舜之髙祖敬康為大㓛兄弟禹與堯又為緦兄弟其說未可凖信然大槩皆祖黄帝則其禪代即後世入承大綂之例而祖廟未改爾


田錫韓琦 

田表聖焚章疏避人臣賣直之嫌韓穉圭存諫稿現人主従諫之羙存既有義焚更難能然事繫時務言合示後未宜全泯至若彰君過而自恱扵民則古有㝎論二者之間自有方便合度矣


歐陽永叔蔡君謨 
 
歐陽永叔不言文章而喜談政事蔡君謨不言政事而喜談文章各不矝其所能也斯固善矣又不若不矝其所不能要之文章政事究詰練熟方得已能而益求進益君子之所善何可廢也若其技癢干名有誇耀而無取採則亦可憎也


張安道 
 
張安道云真宗以前朝廷尊嚴好竒喜事之人不敢揺撼故天下之士知為詩賦以取科苐不知其他諺曰水到魚行既已官之不患不知其政也此亾國之言也在昇平無事居髙位者一應事權化現扵手分世界彌縫苟且猶可以撑過至扵禍亂合遝人失向背惟宜廣咨博訪冀或有裨豈可以一人倉卒之心㫁之余見魚之在水雖各自㳺動其間亦有愚智之别或妄行錯走以致危死况人事之絲棼毛夥九變八換者耶天下終非詩賦可了以此取人畢竟骰子選骰選而任事亦或有能者然謂骰子可以選能則不成說彼自能之非骰與有助也豈不曰㓜學壯行乎壯行非早習則不可夫政令條貫先王之典在矣古今得失則史䇿具備措大而不肯理會出而事君方去擔當任㫁則所謂學優而仕者虚設而仲由之侫聖人未必惡也今有一篇文字諷誦歲乆益覺有味髙才穎㧞者觸眼便悟終不及誦乆之深得况民生之疾苦事為之端緖寕容一朝之快活無滯耶到手一錯天下必有多少受其瘼者君子必湏重思積慮訂之前迹詢之衆論惟恐民之不安國之不泰周公之才而猶汲汲焉仰思継日何忍草草應之為走脚底說話耶今之時亦域内粗寕宰相只耽嗜享樂㴞㴞是張安道口氣殊不知當時大賢已以靖康之敗歸咎扵李文靖諸公也此不可不論


干祫 
 
大傳大夫士有大事省扵其君干祫及其髙祖然非常祭也伊川轉為髙祖有服不可不祭之論然非有廟也大傳之說註家謂省問扵君而君賜之則得行干者干上義以卑行尊者之禮故也此不成說干則僣犯禮限甚嚴其可為耶私室行事又何可毎毎告君王者禘其祖之所自出諸侯及其太祖大夫士雖有大事不敢行五廟之祫减省而只及髙祖干如烝衎烈祖之衎省文也大事必是大亂大慶非常者耳


有爵為奴 

秋官司厲掌盜賊之任其奴男子入扵罪隷女子入扵㫪藁凡有爵者七十者與未齔者皆不為奴奴者謂坐盜賊而為奴者也有爵命士也命士貴人殺之可也何可没為賤隷乎曾見崇品官有坐逆為奴甚覺非宜恨無引此上聞者即聖世之缺政


程復心 

皇明之世篁墩復心二程氏之學最著退溪先生論學多稱四書圖章此書即復心所撰今尠有留者余未得見矣萬暦間尹月汀根壽白上曰其論太極以氣為先故薛文淸以為老氏說此所以流布不廣也退溪所進心學圖亦程氏作其學極精余毎歎其不易設或時有錯誤何可以併棄之至其論皇明通紀混歸之不正之書此則未可曉余即曰此實佳史取舎儘明至其辨㫁處八九中窽考古者不可以不觀也


簡文帝 

帝王之昏愚未有如晉恵帝至簡文帝雖勢傾威逼無所容其手足而運去避賢一詔温亦汗出可謂差強人意然謝安却謂恵帝之流而但淸談差勝由是推之恵帝亦恐不至如後世之指擿耳凡人位逾髙則譽逾除公卿尚然况扵君主乎其故何也位卑則事小事小則應易應易故譽彰位髙則望深望深則責重一有蹉跌禍福安危係焉扵是智變為愚賢變為不肖非變也所處不同也以至敗家䘮國為世戮人雖有尺寸才能皆為所揜而衆惡歸焉後世誰得以明之此讀史之㫖訣且安之所誚于簡文者不過謂既處大寶之位豈無㢱縫禦世之術臨崩一莭又是大錯終與恵一般也然此豈本心哉既立未朞而没乃欲乞憐扵元惡庶冀有遺種其計果疏矣可哀不足咎也安則但知遥拜扵温又為性命忍耻扵超及温入朝袖手言存亾决扵此當是時晉之不亾特幸耳不知激勵忠義思所以扶持及力不贍而死毫無遺憾而顧乃所處如此宜乎觀效者靡靡乎従賊殆近扵王導之遵飬時賊也若夫坦之惜寶之諫羲之廢務之規彪之修室之誚莭莭中窽乃愎而不納其所荅莫非狹小無逺圖淝水之捷即其萬一耳余故曰安之所長亦無過扵淸談


築堵 
 
古之作舍皆謂築室築者指墻壁也綿詩云俾立室家其繩則直縮板以載作廟翼翼又云築之登登削屢馮馮百堵皆興鼛皷不勝古者室屋四壁必用板載土堅築完縫周圍而平削之故云爾言百堵則指衆壁也與我俗條維而泥塗者不同董越朝鮮賦云貧壁編篠索綯以完塞以泥丸自註云以荆榛之類直竪而不編以草繩約之繩約處如網罟之目以泥丸塞之王都全用泥塗盖又與今俗不同也


累瓦結繩 
 
易云古者結繩而治莊周謂累瓦結繩此識物之用也若一物一結一物一瓦則數至千百何可以領會必有其要在矣余見中土人筭板者函器内橫貫竹筳十五枚筳貫七棊毎二棊五棊之間有縦槅毎筳標識扵槅上自十至百及自百至兆凡十五行其五棊者至一至五及自六至十之數也二棊者五及十之數也凡數物以繩約其兩棊之間以識之如今布筭㨾歴歴靡有毫差意者古之累瓦結繩不過如此


一倡三歎 

淸廟之歌一倡而三歎先儒謂一人倡之三人和之然此盖尚古之義也一倡三歎與三年之哭不文也懸一磬尚拊搏也朱絃而通越也一也一倡一和則安在乎尚古也歎者古之歌者必間以歎嗟之辭如嗚呼之類是也書無逸之篇凡七更端而嗚呼此是一倡七歎也今周頌首三篇皆祀文王之詩則皆淸廟所歌者也外此豈復有他歌哉如曰於穆淸廟曰於穆不已曰於乎不顯於歎辭此豈非三歎乎按書大傳云其歌之呼也曰於穆淸廟於者歎之也可以為證夫廟樂主扵讌樂而必以嗟歎之辭間之者尚古質樸之義也然則頌首三篇當在一倡之中


三公三孤 

周官先之以三公三孤次之以六卿人疑其與周禮不同苟此之疑將無所不疑也周之官制以周官為正周禮則特著六卿之職如此不及扵公孤而末後冬官又缺所謂首尾不具者此也周公為三公又位冡宰故朱子以三公之類為兼任然三公三孤其任比六卿較重豈他官之所可兼者耶余謂周公雖居三公之位而天下之責都係一身故又兼冡宰之職苟非周公三公自三公冡宰自冡宰而冡宰又為三公之所統也按保傳篇召公為太保周公為太傅太公為太師又蔡仲之命云周公位冡宰正百官是為太傅而兼冡宰之證夫三公論道經邦爕理隂陽三孤貳公弘化寅亮天地大戴記又引明堂位之文云尊仁而好學多聞而道慎天子疑則問應而不窮者謂之道道者道天子以道者也常立扵前是周公也誠立而敢㫁輔善而相義者謂之充充者充天子之志者也常立扵左是太公也絜廉而㘦直匡過而諫邪者謂之弼弼者拂天子之過者也常立扵右是召公也博聞強記接給而善對者謂之承承者承天子之遺忘者也常立扵後是史佚也三公之職若是其重且大矣只因信周禮太尊遂疑三公之為虚位可乎故曰周公兼冡宰三公非六卿所兼也其周禮之不及三公何也意者位愈下則事愈繁六卿統百職則不得不著三公統六卿無許多事其任不過如經典所見故然也漢陳平丙吉之言粗得其遺意


縣子 

司士賁告扵子㳺曰請襲扵牀子㳺曰諾縣子聞之曰汰哉叔氏專以禮許人襲扵牀本合扵禮然而非之者為不㩀禮而云爾也此義極精禮者人文之大莭古今㳂革事變不窮若非臨事而考凖猶或不免扵做錯一或不中扵襲歛大莭悔不可及故意者古人心雖諳練必復再三閱視然後方始㫁行故子㳺之諾雖是而猶非之也余粗習扵禮人有問者其繁文縟莭輒添疑亂湏待開卷校勘而後得始知汰哉之譏以此而發也昔鄭愚㐲先生以禮家著聞其議國家典禮必考而對後覺其非更疏自列則可以見矣鄕社有某姓醫治病必展古方曰恐或遺失也従兄良溪公毎歎其精勤疾病者死生所係雖知亦慎亦縣子之意也


遼金禮樂 

馬貴與作通考全没遼金至王圻病之旁採為續考余略閱過禮樂未甞無刑政未甞闕苟為不然兆民之廣恐不可一朝禦也余聞樂従西方故中國多所取資以至政令之信行無私則有華夏所不及者子曰夷狄之有君不如諸夏之無也聖人之取舍如此若但以外攘之故而有善亦棄豈通論也哉遼之亾一支西走王扵龜玆闢國數萬里傳世百餘年治尚周禮頗有可觀是謂不如諸夏之無也夫


仁者言訒 

司馬牛問仁子曰仁者其言也訒曰其言也訒斯謂之仁矣乎子曰為之難言之得無訒乎此但作言行相顧義所包不廣即扵仁字不帖盖仁者以己及物人之過視作己過牛之為人雖不可考必是責己輕而責人重者也苟使牛易地尋思當知為之之難而不肯輕發輕發則知其不曾尋思者也南軒云工扵論人者察己常疎濶狃扵許直者所發多弊病其司馬牛之指歟


首露許后 

三國之際櫝出卵生之類都不可信余既有成說按輿地勝覧引崔致逺釋利貞傳云伽倻山神正見母主乃為天神夷毗訶所感生大伽倻王窒朱日金官國王窒靑裔二人則窒朱日為伊珍阿豉王之别稱靑裔為首露王之别稱也又釋順應傳大伽倻國月光太子乃正見十世孫父曰異王求昏于新羅迎伊粲比枝軰之女而生太子則異乃窒朱日之八世孫與駕洛古記不合致逺新羅人為人作傳亦必㩀傳述而書之獨不知有金卵之說者耶意者荒裔之地未有信史愚俗喜談鬼佛家多揑誣新羅之末禪道大行誕恠之說流行不禁或云如此或云如彼不獨甲之非實乙亦難㩀致逺無識茟之扵書疑亂後人何足責哉金庾信首露之後也而新羅博士薛因宣撰其碑云軒轅之裔少昊之胤羅人亦自謂金天氏之後朴居勿撰三郎寺碑亦然故其傳因此謂與新羅同姓新羅之金始扵閼智生扵始林之金櫝與金海之卵生何干又豈與伽倻感神者相涉又豈與少昊相涉而混謂之同姓句麗髙朱蒙即天神觧慕漱之子而至廣開王與髙雲叙族雲句麗之支而自云髙陽氏之苗裔或謂句麗髙辛之後或云始祖沸流王乃北扶餘王觧扶婁庶孫其父優台生子二人長曰沸流次曰温祚其說多歧將何適従盖新羅至真興王始修史髙麗始有留記百卷至嬰陽王約為新集百濟至契王始有書記其間許多年都未有信史東方之有人民乆矣恐無氣化若是其多也其金海許后耽羅三女之類假饒有是不過飄海偶至者聞我世宗時七歲女兒来泊濟州舟中有一琴一樽及資治通鑑命飬之宮中及長為王孫江陽君副室今坡谷丹厓諸公皆其後先王朝魚舠来泊西海有四歲兒柳大將赫然家育之白扵朝賜姓魚氏以舠中有魚網故也子孫武舉多為邉堡將今之震海震淵䓁是也此類若在三國之際必將增飾竒幻作神降鬼設無限怳惚矣又不知耳目以外千載以上更有許多在也今人不能該考為其後者亦曰吾祖實如此可異


綠衣黄裳 
 
衛詩云綠兮衣兮綠衣黄裳黄裳字出坤六五此周公之辭也周人豈不知而云爾耶易大傳云垂衣裳而天下治盖取諸乾坤衣象其乾裳象其坤坤承乾者也乾九五有君象則坤六五有正位坤極之象故曰黄中也曰正位也坤六五之中正乾九二之正中既在純體中無不正也然則衣之間色比莊公之昏裳之正色比莊姜之賢而以衣裳為言者乾坤之義也上云黄裡以配體言下云黄裳以地位言苐三章我與女對勘則女指莊公也莊姜而曰我者衛人親之也苐四章絺綌凄風喻莊姜也如此看不但詩義妥安其扵易亦通快無滯矣


使民如祭 

君子居上小人在下勢位不相及也其蔀屋愁苦何従而知之冬裘夏葛即一歲之用而人人皆有也然盛暑見裘隆寒見葛猶疑夫吾身之若不可堪况不曾親歴者乎故虐害之政未必皆出扵忍心故為也或多有不能察識慢忽而至此耳臼季之言出門如賔承事如祭夫子衍之曰出門如見大賔使民如承大祭此善名狀也祭者事神之道也神無形聲之可以聼聞故至誠敬承齋戒思惟庶幾其降歆猶曰扵此乎扵彼乎不知神之享之也故曰不可度思矧可射思是以惟孝子能格其鬼神惟慈母能保其赤子為其誠求而有中也仁人之扵蒼生亦猶是也故重衾獸炭知天下有受凍者矣綺屋豐樽知天下有忍餓者矣起居安逸知天下有不堪勞役者矣快意任情知天下有懐抱寃鬱者矣此使民如祭之說也因是而求之大賔至則必湏察其意㫖扵言貌動作之外方便敬承故出門見人皆宜如此推己以及人此乃為仁之術也如是看其味益深


雜佩 

鄭詩云知子之来之雜佩以贈之知子之順之雜佩以問之知子之好之雜佩以報之来與順相勘来是有以来之則順乃徃而事之也順如順悌之順贈與問相勘問是徃而遺之則贈乃因其来而遺之也有尊卑之别焉好報即平䓁交際之事雜佩者若是珩璜琚瑀之物則彼弋獵小人従何處得許多毎人而遺之恐是離騷所謂蘅蘭雜糅之佩用也古人必以香物盛之囊纕佩以自潔亦以遺人所謂觧佩結言是也如贈芍贈柳寄梅之類以誠不以物其意亦甚好大抵無位之士業農事獵自是分内酒殽琴瑟妻子好合則門内之治怡如也師友之益又不可不念故採掇馨香雜以為佩相與交歡導逹情衷此不特丈夫之賢女子淑行有以助成一則曰知二則曰知是又不必人人而遺之必待知其如此然後為之其取友之則亦可賞也讀至此有足三復興歎


兎爰 
 
余讀兎爰之詩知東周之不復振也凡人君其始莫不欲厲精焉及夫順耳之言日進左右縦情之事不見妨礙駸駸然豫大之心長而遂無所不至為者為其事也造者造其物也庸者用其人也其事其物其人特不言之意者事是悖事造是乖物庸是惡人也篇中六尚字不應異義亦不可屬之作詩人其意若曰其初彼尚不為如此之事今逢百罹而尚不變其初彼尚不造如此之物今逢百憂而尚不悟其初彼尚不庸如此之人今逢百凶而尚不聦憂甚扵罹凶甚扵憂猶有庶幾之心而歎其尚猶爾也恠而憫之之意溢扵言外如此者在家必破在國必殘不但周室如此中主以下莫不有是特分數之别耳非敢異扵集傳讀詩之法盖有此例矣


患盜 

季康子患盜問扵孔子子曰苟子之不欲雖賞之不竊不欲恐非無欲夫盜竊出扵不足飢凍㘦己理義有不暇恤也為人上者雖湛然無欲而若不能制民之産闕衣乏食困苦備至寕有不盜之理今蚩蚩氓隷猶不敢肆為奸濫者只畏威也不去其不足但務慈仁之政穿踰不禁剽刼不治示信扵民則不日而天下亂矣况又賞勸之耶聖人之意實在扵王政如孟子之對齊宣也若曰苟子之不欲民之為盜豈無其術若去其所為盜雖賞不竊云爾惜乎季子之不能再問也其道不過曰庶而後富之富而後教之至此則又豈有希賞妄盗之患哉


翰檜

左傳成公二年宋文公卒槨有四阿棺有翰檜僣也翰旁飾檜上飾也其物無聞古者襲用衣大夫五稱諸侯七稱上公九稱天子十二稱小歛則同用十九稱大歛天子百二十稱上公九十稱侯伯子男七十稱大記有陳衣百稱之文故疏又云五䓁同用百稱也祭服無筭則不在此數也天子之棺四重五物二尺四寸上公三重四物二尺一寸諸侯二重三物一尺八寸列國上卿一重而猶大棺八寸屬六寸合一尺四寸大夫大棺六寸屬四寸合一尺士不重惟大棺六寸此古之制也天子以許多衣歛扵四重之棺恐非一木可容必湏䏈附二片而後可也檜如衣之有襘其䏈合處别有物為飾在上翰者如鳥之有翰其兩旁䏈合處别有物為飾在旁如衣有袵掩其裳際也然無所考證臆以為說


詢民 

孟子曰左右皆曰賢未可也諸大夫皆曰賢未可也國人皆曰賢然後用之所謂國人者衆庶也庶民之言何以上達而必待其是非然後㫁之耶按秋官朝士掌外朝之法左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長衆庶在其後左嘉石平罷民焉右肺石逹衆庶焉小司寇掌外朝之政以致萬民而詢焉一曰詢國危二曰詢國遷三曰詢立君其位王南面三公及州長百姓北面羣臣西面羣吏東面以衆輔志而蔽謀古聖人綢繆慎宻如此後世惟與秉權近昵者獨断扵上雖有蒭蕘善䇿無由上通豈不可恨之甚耶自漢以来賢君碩輔不無其人未聞一有行此政者治不古若宜矣


宮府一體 

周禮冡宰之職極尊然至扵宮中自嬪御以下如飲食衣服細微之事莫不掌焉讀者疑其軆統之不尊而率正百官其責甚大固未暇及乎㣲瑣之間也然冡宰佐王出治者也未有家之不齊而國能平也王者日用動静非庶僚所可規正一或忽過浸成熾蔓則欲敗度縦敗禮將無所底極故周公知其然也作周禮凡此類悉掌扵冡宰其防杜之意㘦矣諸葛亮疏云宮中府中俱為一軆陟罰臧否不宜異同陳新安引申屠嘉治弄臣事以為漢時猶有此義其有見于此矣後世不然凡宮中之事外朝邈爾不相知及事到面前方始齟齬料理如何了得


漢文三讓 

漢文帝即位三讓人謂示民以詐余以為不然孔子曰能以禮讓為國乎何有其貴讓也如此故子路之對是其優為者而亦為之發哂曰為國以禮其言不讓若但以事事宜然而傲然自居不少推遜奚可哉古者有相見之禮贄固當執主人固將受之必賔主三讓既入門矣先後固有㝎儀而毎門及階亦必相讓故曰大讓如慢小讓如偽聖人制禮之意若是其委曲也文帝之立固當然一廢一立之間宜君子之莭莭致意不可放過當時少帝雖廢宗戚亦多文帝始雖勉行至京亦將辭遜以胥國人之心然後可以即真也夫然故廉耻長而貪利息西京之治扵斯為盛此莫非三讓中釀出君子之道如風小人之道如草風尚草偃豈虚語哉春秋胡傳謂季札讓國而生亂以貶之抑恐害義


僧統義天 

東坡送楊傑詩序云傑奉詔與髙麗僧統逰錢塘其詩曰三韓王子西求法鑿齒彌天兩勍敵註云元祐二年髙麗僧義天航海至明州傳云棄王位出家上疏乞遍歴叢林間法受道有詔朝奉郎楊傑次公舘伴所至吳中諸刹皆迎餞如王臣禮至金山僧了元乃牀坐受其大展次公驚問其故了元曰義天亦異國僧耳叢林規繩如是不可易朝廷聞之以為知大軆余考東史文宗十九年乙巳五月祝王子煦髮為僧按宗室傳煦文宗苐四子字義天避宋哲宗諱以字行文宗謂諸子曰孰能為僧作福田利益耶煦曰惟上所命遂出居靈通寺號祐世僧統欲入宋求法不許隂與弟子二人随宋商舡去分道追之不及至宋帝引見垂拱殿寵數渥縟請逰方問法云云後詔許東還盖其事實有也煦非棄王位者傳聞之誤也


桓山之鳥 

余讀家語至桓山之鳥一條知其寓言而非實有是事也甞驗之扵衆禽小至扵燕大至扵鸛當其飬雛羽翼飜飛則喜恱之態恰爾可掬既分飛亦恝然相㤀豈有悲鳴而送之之理哉同窠共成恐亦無分飛四海者也彼禽鳥之鳴與人之哀哭逈然判别知其哀否亦難矣况何以辨其為某事乎為此言者欲以證其聞一知十之義事之有無又不必多辨又如衝波傳云孔子使子貢扵吳乆而不来弟子占之遇鼎皆言無足不来顔回掩口而笑曰無足者乗舟而来矣顔子平日氣像有若無實若虚犯而不較豈有掩口笑人之理其事亦猶是也


孔道輔 

宋孔道輔䓁奏王徳用宅枕乾岡貌類藝祖徳用奏宅枕乾岡朝廷所賜貌類藝祖父母所生其說與裴度苐五岡事恰同古今讒口情狀一般曾謂魯聖人之後而亦有是哉豈不反愧扵擊蛇笏耶然則廢后時一莭特偶然樹立如此其心未必一出扵正不可以一事㫁一人也審矣近時人或惡之而力不及者徃徃以祖墓王氣為言人皆知其誣而亦無奈何甚可嘅也


王魯齋 
 
王魯齋栢宋之大儒也祖師愈登龜山之門後與朱張呂三先生交父澣従朱呂逰魯齋之學得之何文㝎公基文㝎得之黄勉齋為伊洛嫡傳後金仁山履祥學扵魯齋許白雲謙學扵仁山至今稱為正脉也魯齋之言曰詩三百五篇容或有閭巷浮薄之口漢儒取以補亾乃㝎二南各十一篇兩兩相配退何彼穠矣甘棠歸之王風削去野有死麕黜鄭衛滛奔之詩大學格致章未甞亾還知止章于聼訟之上中庸古有二篇誠明可為綱不可為目㝎誠明各十一章史稱其卓識獨見如此而今伊洛淵源錄備載其事不論其說之中否變易㝎論審矣


敬隱追尊 

漢安帝祖母宋貴人以厭勝按治死及安帝立追尊為敬隱后陵曰敬陵就陵寢祭至獻帝時董卓奏恭懐敬隱恭愍三皇后並非正嫡不合稱后皆奏毁之恭懐即和帝母梁貴人以憂死恭愍即順帝母後宮李氏為閻后鴆殺今綱目書恭懐恭愍而獨不著敬隱追尊事當補


麗祖仁宗 

髙麗太祖二十五年契丹遣使送槖駝五十匹王以契丹甞與渤海連和忽生疑貳背盟殄滅此甚無道不可連結為隣遂絶交聘流其使三十于海島繫槖駝萬夫橋下皆餓死今開京有槖駝橋即當時繫駝處云史臣云契丹之失信扵渤海何與扵我而絶之如仇讐自是邉釁日深其禍燎原國之不亾如綫究厥所由皆麗祖待強寇失其道之使然也至仁宗之世金國暴興排羣議上表稱臣詞臣應製或指北朝為胡狄則瞿然曰安有臣事大國而慢稱如是耶遂能世結歡盟邉境無虞以此觀之則仁宗是而太祖不智矣古帝王以大事小亦或有其義在也况以小事大乎謀國者宜永鑑哉


崔文昌 
 
新羅侍中崔致逺當麗太祖之在私邸也貽書有鷄林黄葉鵠嶺靑松之句顯宗以其宻賛祖業㓛不可㤀配享先聖廟庭追封為文昌侯夫配享先聖若但以㓛而已則漢之蕭曹當先之矣崔是新羅大臣已有宻賛之志涉乎悖逆而為不臣矣况其言不過在䜟緯圈套何足尚也其撰鸞郎碑曰包含三敎接化羣生入則孝出則忠魯司寇之㫖也處無為之事行不言之教周柱史之宗也諸惡莫作諸善奉行竺乾太子之化也鸞郎者花郎也花郎之鄙媟甚矣雖有徳義之士豈肯屈扵其間其見識之卑劣如此况並尊老佛為異端敗教之首顧何與扵斯文而崇奉之至此退溪甞曰吾見其侫佛之書未甞不心痛彼其神豈敢安扵兩廡之享此已有㝎論今人扵退溪事事尊仰之不暇而獨不採此言未知何也余甞有詩云廣明討亂檄宜草作書侫佛多愆尤牝晨昏徳見幾明為臣外交果何求鷄林黄葉舊臣哭鵠嶺王業還堪憂隆興宻賛語大謬兩廡血食渠應羞上書庄前一拍手文純㝎論今悠悠此足為㫁案矣


楊大年 
 
澶州之役帝還行宮留凖居北城上徐使人視凖何為凖方與知制誥楊億飲博歌謔懽呼帝喜曰吾復何憂及莱公之敗丁謂召楊至中書楊震懼便液俱下朱子甞舉以為譏以此觀之楊之北城事只是強作非實見得如此也意者平日信寇公深重倚以不懼及是寇且不免故然耳豈丁謂之威暴有加扵耶律耶其胷中無素飬猝然撞著不可掩如此名臣錄云謂初叅政億語同列曰骰子選爾辭以親疾逃陽翟别墅若果爾謂安得召至中書是必讆言矣


稱臣廢主 

光海君之廢也李完平元翼率百僚逺送于郊不稱臣只道其為臣無狀不能導君以正云云按綱目漢昌邑王之廢也霍光送至邸謝曰王幸自絶扵天臣寕負王不敢負社稷願王自愛涕泣而去夫廢君者己之所甞臣事也今雖廢稱之以臣扵義何害光之言得之矣然其言之明正光又不及扵完平在光只湏道其不敢負社稷以下足矣


吉冶隱 

吉冶隱再扵恭靖朝召至拜官不受上疏辭太宗白扵恭靖而許之其疏曰臣仕扵辛朝云云與李宻少事偽朝者語近而㫖别一進一退也君子扵是乎不以深咎


魏公行狀 

趙忠簡鼎子弟以忠簡行狀屬茟扵朱子朱子不許曰向来張魏公行狀只憑欽夫寫来事實做去將後見光堯實錄其中煞有不相應處趙忠簡行實甞為看一過其中煞有與魏公同處或有一事張氏子弟載之則以為盡出張公趙氏子弟載之則以為盡出趙公某既為魏公底以為出扵張公今又如何說是趙公耶夫誌狀之不得公是乆矣當時以南軒為子而屬茟于朱子宜若可信而其不盡出扵事實如此豈不可惜歟後人不以為戒而反以此為諉惟循私飾虚張大之為務殆其惑矣夫


水滸傳 

水滸傳者施某所作其言無非捭闔揺撼凡用兵竒詐莫巧扵此便是一兵家大藪也後為賊寇所祖其害㢱亘不可遏也當魏忠賢之亂政作㸃將錄首曰天罡星托塔天王李三才及時雨葉向髙浪子錢謙益聖手書生文震孟白面郎君鄭鄤霹靂火恵世揚大刀楊漣智多星繆昌期䓁共三十六人地煞星神機軍師顧大章旱地忽律㳺大任皷上皂汪文言䓁共七十二人合百八人盖嫉東林黨人以此辱之也百八之數出扵佛家以無患子百八顆為念珠也是至流賊李自成作亂其綽號兵術不出水滸套中余謂作是書者其必有隂賊之志乎昔傳有一宰臣治盜細詰其情狀無遺盜相顧吐舌曰此公莫是曾為盜者耶何悉我迹如是施氏水滸一書亦猶是也


張順 

水滸傳中如宋江關勝䓁固史傳所載而勝断非従江為賊者也勝濟南驍將也金將㺚懶攻濟南勝屢出城拒戰劉豫殺勝出降乃宋之忠烈也如張順歸身事尤可笑按宋鑑度宗咸淳八年京湖使統制張順張貴率師救襄陽漢水方生夜乗順流發舡貴先登順殿之轉戰百二十里元兵皆披靡逹襄陽城及收軍獨失順越數日有浮屍溯流而上被甲冑執弓矢直抵浮梁視之則順也身中四槍六箭怒氣勃勃如生諸軍驚以為神張貴又戰死遂立雙廟祀之此分明是水滸傳中所謂張順事世之相後亦許多而却以此傅會為說使忠烈遺魂得寇盜之汚名是何忍哉凡觀古人殺身成仁莫不扼腕而隕淚者人情也今不惟不之尊尚誣之以従賊而不䘏其所存可知如施某者其亦幸而不值扵水滸之際不為其謀主矣苟使然矣山東之亂豈止扵江而已哉


魏忠賢祠 

天啓中監生陸萬齡請建魏忠賢祠扵國學之旁謂孔子作春秋而忠賢作要典孔子誅少正卯而忠賢誅東林許之曹代請祠國學又有張生者欲上疏以忠賢與孔子並尊自稱入國學見子路擊之遽殂以宦者配聖人古今未之有也有一士友戲云夫子既尊為文宣王王者宜有宦官為近侍也可以絶倒愚謂為子路擊者非子路真有靈為是也是其心必先有憂懼至子路座下忽自感動至扵自斃耳元仁宗時遣宦者李邦寕釋奠扵孔子忽大風起殿上及兩廡燭盡滅燭㙜底鐡罇入地尺許不可㧞邦寕悚息㐲地諸執事皆㐲地良乆風息邦寕慚悔亦異也


忠賢祠像 

當忠賢之亂政也天下士大夫争立祠以媚不可勝紀頌㓛徳者四十萬人其像以沉香為之眼耳口鼻手足一如生人腹中膓肺皆以金玉珠寶為之上食饗祀一如王公余謂忠賢必死矣刻木而像之金石填其内香火祝其前舉天下而咀呪之其所以尊之適所以害之雖無改紀之政渠安得以不戮哉可咍

七緯 


張衡辨七緯云夏侯勝睦孟之徒以道術立名劉向父子閱㝎九流並無䜟緯一言迄于成帝王莽因之以簒漢則知圖䜟成于哀平之際也愚按書成扵哀平之際而當時已尊信之極必有所大可驚動人者也至于東京賈逵桓譚之徒雖力排之而不能得以鄭玄大儒主張為說姑舉其一二書緯考靈耀之說略見扵箋註今書期三百集傳所言專出扵此只莭略而就之而已夫分一日為九百四十者其意極玄今人究觧猶不能領悟况剏意為之者耶

王陽明 
 

髙尚道人者宋徽宗時人姓劉名卞功字子民數召不出門知其不可奪賜號髙尚甞有言曰常人以嗜慾殺身以貨財殺子孫以政事殺民以學術殺天下後世吾無是四者豈不快哉明徐即登者江西人也提舉福建講學紫陽書院力排陽明之學凡扵浙江福建學宮屏風輒書陽明之過失曰以政事殺民以寶貨殺子孫以學術殺天下後世其下註云守仁以大將征佛狼國大捷收貨寶舡載以其長子押歸篙師計殺其長子奪其貨寶以逃云云此其一事也即登之言盖用髙尚道人語而只去上一條也陽明學術雖甚頗僻其自好則亦不淺矣虐民瀆貨其有是耶余觀陽明十家牌法奸偽無所容即必可施者也然猶近苛覈豪猾不樂者必歸之虐政即登之言或指此類而云耳


九夷八蠻 
 
明堂位云九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上爾雅云九夷八狄七戎六蠻謂之四海周禮職方氏云四夷八蠻七閩九貉五戎六狄其言之不同如此註者以倭人天鄙之類應九夷以天竺僬僥穿胷之類應八蠻彼遐裔異類周時豈有来朝之例而明堂位云爾耶明堂位自東歴南歴西至北則其數必自九减至扵五爾雅自東歴北歴西至南則亦必自九减至扵六以四海列國論之西北最廣東為最小豈有居東者其數最多之理哉意者九八之類如九命八命指品秩髙下而非邦域之多少也秦有五大夫七大夫亦其例也四海之國東為最尊故所以稱九而或以南為次又或以北為次者時例之異也四海之外又有閩貉之屬其必此類間扵其間故也凡此數書均是周制未知孰為先後而其随世變易理或有之矣故夷雖降在苐四而其數之之次則固依前従夷說起也


恭靖權署 
 
昔我恭靖大王扵太祖七年戊寅受禪庚辰封太宗為世子太宗之扵恭靖昆弟也當封世弟而謂之世子盖恭靖雖曰受禪其實權署而已故然也今列聖誌狀中云權署國事子孫屬籍亦止三世可以見矣南鶴鳴晦隱集云廟號安宗後来無人知者近世更上廟號曰㝎宗其果然否


元符復后 
 
程氏外書云元符末徽宗即位皇太后垂簾聼政有㫖復哲宗元祐皇后孟氏位號時有論其不可者曰上扵元祐后叔嫂也叔無復嫂之禮伊川謂邵伯温曰元祐后之賢固也論者之言亦未為無理伯温曰子甚宜其妻父母不恱出子不宜其妻父母曰是善事我子行夫婦之禮太后扵哲廟母也扵元祐后姑也母之命姑之命何為不可非上以叔復嫂也伊川喜曰子之言得之矣按宋鑑云哲宗甞悔廢后事歎曰章惇壊我名莭皇太后執此復之則非但姑復其婦即哲宗之意也寕有不可復之理禮有可㩀者杜氏通典云晉王澹王沈與其叔昶書云亾母少修婦道事慈姑二十餘年不幸乆寢篤疾會東郡君初到官而李夫人亾東郡君指澹父李夫人指澹祖母也是時亾母所苦困劇不任臨䘮東郡君自痛逺不得甞藥婦宜親侍疾而不得臨終手書責遣載疾大歸遂至殞亾東郡君後甚悼恨之慈妣存無過行没荷出名春秋之義原心㝎罪乞迎亾母神柩改葬墓田上當先姑慈愛之恩次釋先君既徃之恨下蠲亾靈無負之罪博士薛諝議云云沈重與昶書述薛議昶許之沈祭先考文云謀之通儒咨之邦族咸以為亾妣宜改葬謹詣鄴迎柩安厝云云觀此則元祐后之當復不待言而明矣後至崇寕元年再廢之言者謂先帝既終則后無單立之義稽之逆順陛下無立嫂之禮要之皇太后亦不得伸慈婦之恩其言之謬戾如此我朝慎妃事亦如此


人物分䓁 
 
班孟堅著古今人物表分為九䓁自聖人止扵愚人也可與為善不可與為惡是謂上智可與為惡不可與為善是謂下愚可與為善可與為惡是謂中人惟此三䓁之中又各分為三故為九也此非孟堅剏意為之其必古人尚論之方有此例而孟堅著之耳按史記武帝時李蔡代公孫弘為丞相蔡為人在下中謂苐八䓁也是僅免為下愚而已意者古時進退賢愚不以口舌臆断必有籍錄可憑如黨正族師閭胥之職皆察其徳行道藝而書之又如近世鄕約有善有惡莫不書之随其實而上下之故人有所勸懲此良法也國家苟有㝎制豈不補益以是言之許子將之月評亦有所祖矣


荆公老泉 

盡信書不如無書故子貢謂紂之惡不如是之甚也是以君子惡居下流殷周之際而尚有血流漂杵之謬况後世私意橫流之後耶王安石名敗者也君子之所不取其史傳所錄有極可駭吾以為未必然朱子既載之名臣錄其必有取焉耳王甞侍宴賞花盡食釣魚餌仁宗謂安石詐人偶食則可至扵食之盡則詐也後人執以為㝎論然朱子云荆公扵飲食絶無所嗜惟近者必盡左右疑其為好也明日易以他物而置此品扵逺則不食矣徃徃扵食未甞知味也至如食釣餌當時以為詐其實自不知耳近世呂伯恭亦然面垢身汚似所不䘏飲食亦不知多寡要之即此便是放心辨奸論以此䓁為證恐不然也意者王之莭行髙潔豈老蘇所可比擬老泉著論不過出扵私意其事可耻特緣王做事多舛名敗之後使挾私之論爲萬世㝎論亦可笑故歐公作老泉碑不載此論


荆公東坡 

朱子曰荆公東坡之學皆不正但東坡之徳行那裡得似荆公東坡初年若得用未必其患不甚扵荆公東坡初年論甚生財後来見靑苗之法行得狼狽便不言生財初年論甚用兵如曰用臣之言雖北取契丹可也後来見荆公用兵狼狽便不復言他分明有兩截底論又論二公門人云寕取呂吉甫不取秦少㳺盖以吉甫猶看經書少㳺翰墨而已吉甫者恵卿之字也㩀此則後世之辨二家長短不過以成敗論英䧺耳


白公遺事 

史記椘世家及子胥傳言白公事不悉其見扵淮南子者可以備史記之闕白公勝慮亂罷朝而立倒杖䇿錣上貫頤血流至地而不知也鄭人聞之曰頤之㤀將何不㤀哉勝既得國不能以府庫分人石乞入曰不義得之又不能布施患必至矣勿聼七日葉公入發大府之貨出髙庫之兵因而攻之十有九日而禽白公初白公問扵孔子曰人可以微言孔子不應白公曰以石投水中何如曰吳越之善没者能取之矣曰若以水投水何如曰淄澠之水合易牙甞而知之白公曰然則人固不可與微言乎孔子曰何為不可惟知言之謂乎夫知言之謂者不以言言也争魚者濡逐獸者趨非樂之也故至言去言至為無為夫淺知之所争者末矣白公不得也故死扵浴室註云䇿馬捶端有針以刺馬謂之錣倒杖䇿故錣貫頤也其說未必信而亦可為殉欲㤀死者戒耳


昏禮問名 

昏禮問名之辭曰某既受命將加諸卜敢請女為誰氏註疏皆言婦人不以名行本不問女之三月名此名即姓號之名舜為謚猶為名是也問誰氏者恐非主人之女假外人之女收飬之故問之也此說恐不然盖曾不知為誰氏之女則前此媒氏徃来及納采之禮何所擇而行哉或是主人之女則此禮可廢乎疏又云問其女之所生母之姓名此亦不成說也問者將加諸卜也舉其父名足矣又何用母姓名耶曲禮云男女非有行媒不相知名疏亦以問名當之苟有行媒名亦可以問知也若果姓號則此豈因媒氏而始問耶古者不獨人名若官若邑之類必加氏字若女名不出扵外則後世流傳婦人之名何従而得哉其誰氏者敬之也如名蘭則曰蘭氏名蕙則曰蕙氏與今俗無異矣將加諸卜而告扵廟故不得已如是此古今之别也


佛法入中國 

天下無剃髮之俗惟佛與胡人然耳事鬼莫如佛而胡人亦然豈不是竺乾流教耶胡人之與中國通乆矣佛法之入勢不待漢明也王楙叢談漢武時休屠王以其衆降得金人之神長丈餘其祭不用牛羊惟燒香禮拜又穿昆明池得黒灰帝問西域胡僧竺法蘭得刼火洞燒之說及漢明帝夢金人問傳毅對曰西域之神其名曰佛陛下所夢將是乎夫毅非懸想臆度者若前無所聞何以知西方有佛耶通典又云天竺後漢時通焉即漢時身毒國也其在東京之前更有身毒之通者可知意者佛法之通自古有之中土未曾專尚其教至明帝其教大行故古今所傳者云爾


三恪 

武王封舜夏商之後以為三恪按商頌云我有嘉客亦不夷豫自古在昔先民有作温恭朝夕執事有恪三恪之義恐祖此


漢法尚右 

漢法尚右故陳平自左丞相陞為右丞相此軍禮也老子曰佳兵者不祥之器不得已而用之勝而不羙而羙者之是樂殺人者也偏將軍處左上將軍處右以䘮禮處之漢以馬上得天下故猶遵軍禮而以右為上當時絳灌之徒不學無識不能有以正之夫豈昇平之世而猶遵用䘮禮也耶ㅍ


四凶 

蔡氏書註引或說曰窮竒為共工渾敦為驩兠饕餮為三苗檮杌為鯀不知果然否也愚以為春秋傳分明列四凶之名不應當時有兩四凶也此復何疑其所謂崇飾惡言靖譛庸回者與静言庸違相似其曰告之則頑舍之則嚚傲狠明徳者與方命圮族相似三苗者本炎帝之後姜姓黄帝時為縉雲氏是也惟驩兠之事未明傳所謂醜類比周即黨惡之稱以方鳩僝㓛推之或者與共工相助匿非者耶其或古時帝王之後列為諸侯聲勢震耀威服一世也惟堯之仁可以包荒駕御惟舜之明可以善制猛断故天下咸服


元豐大臣 

程氏外書論温公在朝欲盡去元豐間人曰作新人才難變化人才易今諸人之才皆可用且人豈肯甘為小人在君相變化如何耳若宰相之用為君子孰不為君子此䓁事教他們自做未必不勝如吾曹又按易睽之初爻傳云當睽之時小人乖異者至衆若棄絶之不幾扵盡天下以仇君子乎如此則失含弘之義致凶咎之道又安能化不善而使之合乎故必見惡人則無咎也古之聖王所以能化姦凶為善良革仇敵為臣民者由不絶也嗚呼此條朱先生之所以表而著之者而居亂世處變故者不可忽也徃者己卯間事只以斥盡靖國勲臣酷致斯文之禍退溪先生未甞不為之嗟惜其意亦不過如程朱右說耳邵氏聞見錄云神宗之崩明道云君實晦叔作相矣當與元豐大臣同若先分黨與他日可憂元豐大臣皆嗜利者使自變其已甚害民之法則善矣不然衣冠之害未艾也君實忠直難與議晦叔觧事恐力不足爾既而二公果相召明道未行而卒然則使明道施用扵當時其作為先後之序可以想起而温公自是力量不及終致紹聖間事此千古之遺恨也温公而尚然况己卯間諸賢耶朱子荅呂伯恭書云常人之心既不足以窺測此理又無此䓁力量自是信不及設有信者又不免以權譎利害之心為之則悖理而速禍也尤甚此今之君子所以不能無疑扵程子之言也此意更合商量故並錄之


牛後 

顔氏家訓辨鷄口牛後之語㩀延篤戰國䇿音義口作尸鷄中之主也後作従牛子也雖似有考此是諺歌口與後為韻恐是不誤按字書馬後鞦也人以號殷王受曰紂則穢之之甚也即諧聲紂之従革也鞦緧同周禮輈人必緧其牛後盖以曲綸拘尾以固鞍牛馬皆然而當後近穢之具故為賤惡之稱盖自古有此稱也鷄口謂従鷄口入者也雖小為吾所有也牛後謂従牛後出者也雖大可賤惡者也又按劉向新序椘恵王呑蛭而為腹疾令尹拜賀是夕也恵王之後蛭出而疾愈此直以下穢為後當攷


王之明 

明季遺聞載王之明一獄千古疑晦不可明其是非盖甲申之變天子殉難太子已長不與閭閻匹夫䓁豈有不知死所之理左良玉疏云吳三桂實有符驗史可法明知而不敢言及考啓禎野乗黄得㓛抗疏云東宮未必假冐各官辨明未知的係何人辨明何人㝎為奸偽先帝之子即陛下之子未有不明不白付之刑獄恐在廷諸臣諂徇者多抗顔者少即使明白識認誰敢出頭取禍袁継咸上疏云太子居移氣飬移軆必非外間兒童所能假襲王昺元係富族髙陽未聞屠戮豈無父兄羣従何事隻手流轉到南既走紹興于朝廷有何關涉蹤迹召来詐冐従何因起望陛下勿信偏詞使一人免向隅之恨髙倬傳云弘光出奔有監生某率數百人出之明于獄擁立宮中當時大僚有因是懼罪而死者當時羣議之不平可知且有可以旁證者童氏一獄亦駭恠之極若之明則容有假冐希覬古今天下寕有夫尚見在而乃敢假稱為妻者哉此必無之理也而弘光之所處若彼亦可例推也又如建文帝一事錢受之明其不然新明史以為匀州人楊行祥詐冐下獄死然身既出家年過九十詐冐何益而拚死妄犯乎此必無之理也讀史者所宜叅攷
 

師事有若 

孔子既歾諸門人以有若似聖人欲以所事孔子事之強曾子曾子不従有江漢秋陽之喻諸門人疑若不敢復有言矣按史記弟子相與共立有若為師他日弟子進問曰昔夫子當行使弟子持雨具已而果雨弟子問曰何以知之夫子曰昨暮月不宿畢乎他日月宿畢竟不雨商瞿年長無子子曰無憂年四十後當有五丈夫子已而果然敢問夫子何以知此有若嘿然無以應弟子起曰有子避之此非子之座也不知曾子不許三子之後終有此事否諸弟子雖欲如此在有若豈敢遽坐師席妄欲教導比肩之諸子乎不自知其不足以為師則所存可知三子之強曾子又何意哉離畢不雨容有其理使或不燭若扵民彝物則知其時宜之所在不失扵經權則何害之有哉况商瞿之事聖人未必有此言此恐家語之誣辭也聖人之言必曰罔之生也幸而免矣若由也不得其死然觀幸然二字聖人何甞臆說前知若術家之懸合也有子之事吾知其必無是矣


誰其尸之 

詩云于以奠之宗室牖下誰其尸之有齊季女按昏義古者先嫁三月祖廟未毁教于公宮祖廟既毁教于宗室教以婦徳婦言婦容婦㓛教成祭之牲用魚芼之以蘋藻所以成婦順也夫季者㓜少之稱尸主也使季女主斯魚芼之薦左傳襄公二十八年有云濟澤之阿行潦之蘋藻置之宗室季蘭尸之敬也合以觀之其義始明今註中猶有未備故記之


蔡邕女 

人皆知蔡邕只有一女然琰外又有女羊祜父道先娶孔融女後娶蔡邕女孔氏生發蔡氏生承時發與承俱病度不能兩存乃專心飬發得濟承竟病死如琰者始適衛仲道入胡生二子及歸再嫁董祀則其賢不肖之相去豈直九牛毛耶王世貞引羊祜傳祜邕外孫景獻后同母弟討吳有㓛乞封舅子蔡襲許之然則子為將相女為王后其受祿之厚冝矣又蔡光傳其祖睦即邕之孫其子姓又非寂寥矣


昭君求行 

王昭君不賄毛延壽事極似誕妄如欲揀出後宮雖多廣庭一閱可以立盡之矣何必待畫耶不賄而不得幸則其必幻羙為醜故不召也及單于求羙人為閼氏漢欲以此恱其心必將選擇佳冶而與之又何按圖而必㧞其醜惡者耶韻玉有與劉白樊靑同日棄市之語此皆可疑王世貞題昭君圖有不勝牢騷憤鬱請適之語與此懸别矣此說出扵西京雜記又野客叢談引後漢凶奴傳云元帝以良家子選入掖庭時呼韓邪来朝帝勑以五人賜之昭君入宮數歲不得見御積悲㤪乃請掖庭令求行臨辭帝召五人示之昭君豐容靚飾光明漢宮顧影徘徊竦動左右帝大驚意欲留之而難扵失信又琴操云本齊國王穰女單于遣使朝賀帝宴之盡召後宮問誰能行者昭君盛飾請行既至單于乃作㤪曠思惟歌曰秋木萋萋其葉萎黄有鳥爰止集于苞桑飬育毛羽形容生光既得升雲逰倚帷房離宮絶嗜身體摧蔵志念抑沉不得頡頏雖得餧公心有徊徨我獨伊何改性變常翩翩之燕逺集西羗髙山峩峩流水泱泱父兮母兮道關悠長嗚呼哀哉憂心惻傷此又與匈奴傳合凡記載之雜出扵傳聞者未必可信宜舍記而従史也後昭君復嫁呼韓之子株累生二女則當時請行無足恠者


草頭木脚 

朱子太極圖後說有蘇子容訟其父草頭木脚事或以為頌父紳與梁適有直聲故云云者非也若因直聲所訟者何事此出扵碧雲騢此書魏泰假梅聖俞名為之者也有曰梁適始與蘇紳有奸邪之跡時號草頭木脚隱語蘇梁二姓也既同附中官得秉政豪視朝士殿中侍御史馬遵吳中復呂景初極言其過為中官所黜云云盖頌之所訴者此也


多方觧 
 
韓乆庵論井田論潮汐論性情之類驗之實迹多所違失獨其多方觧一篇最有理其言曰謹按多方曰今爾奔走臣我監五祀武王克商七年而崩成王東征亦為三年矣所謂五祀自克商之初數之則有餘以移爾遐逖之後言之屬耳將何以折衷武王克商扵是與諸侯共立紂子武庚畀付殷命而各自退保封彊以待天命其後武庚不悛父惡劓割日甚而四海謳歌皆歸于周有不可遏然後始代殷為天下主其曰天維五年湏假之子孫誕作民主罔可念聼者即其事也猶不敢奪武庚之國仍舊邦作新爵作為王賔且遣三叔為監使武庚不得茶毒生靈放逺王命及于武庚自作不静越玆蠢然後大罰殛之以此見之武王克商後五年始乃即王位臣多方而至成王東征之時殷民之奔走我監適五祀矣其說盖謂武王克商七年而崩合成王東征三年則為十年矣其立武庚五年而合臣我監五年則亦十年矣以武王代殷以後合成王三年故為五年不但文義甚詳其扵革代之際心迹皦然無可疑者宜表以出之鄭愚㐲撰乆庵碑謂觧經不落科臼如孟子所謂㤪慕極有發明并可叅攷


髙麗貢獻 

宋陳襄文昌雜錄云元豐三年髙麗國遣使柳洪朴寅亮朝貢且獻日本國車一乗洪云諸侯不貢車服誠知非禮本國所以上進者欲中朝見日本工拙爾朝廷為留之其知禮如此按本國史文宗三十四年春遣使如宋謝賜藥物使還帝附勑賜賚甚多又遣醫来無獻車之說然自文宗二十八年倭人来獻土物自是絡繹不絶則理或有是矣門下侍郎柳洪是武人精扵春秋左氏傳及兵家秘訣毎國有虞疑引古叅决又請造兵車以備不虞兩相叅較疑若不無其事矣洪之賢不但為國之名臣其見稱扵華人如此其可尚也朱子語錄云神宗時髙麗進先秦古書及六經不曾焚者帝欲頒行為王安石所沮其本亦不傳朱子以此說為未必然然却云尤延之云孟子仁者人也章下髙麗本云義也者冝也禮也者履也智也者知也信也者實也合而言之道也此說近是今孟子集說載之雖未知其必有而亦何審其必無也本國之史例多没實今不可攷矣


寤生 

左傳莊公寤生人謂寤中所生寤與寐相反豈可寐睡中生子耶按詩寤寐思服獨寐寤歌寐睡非思歌之時也盖古人晝夜各有其居應事時所居曰寤眠睡時所居曰寐如寢本室名而眠睡曰就寢是也意者姜氏乃扵晝居之所而猝急産子所以致驚也或云家語五儀篇寤夢徴恠寤夢者即春官六夢之一似是惡夢徴恠也凡産子必徴夢如熊羆虺蛇之類是也姜氏即寤夢徴恠而生子故驚動而惡之也然闕一夢字矣又或云夜不能寐而難産也闕一夜字都不若前說之為的觧


霍光傳 

張乖厓勸莱公讀霍光傳為其不學無術也後莱公困扵孤注之讒幾扵不免宵人罔極何所不至有或舉此為案作兩公之罪則將何辭以暴其心乎漢靈帝時中常侍張讓趙忠䓁讒呂彊云數讀霍光傳帝使中黄門持兵召彊彊怒曰丈夫欲盡忠國家豈能對獄吏乎遂自殺末路言行誠不可不慎正人君子徃徃陥溺而莫之辨如夏竦撰書何可勝既張乖厓事其不為丁謂所覺幸矣


凉州地震 

綱目漢順帝漢安二年十一月凉州自九月以来地百八十震夫自九月至十一月不滿百日必也一日二三震方成此數按文獻通考建康元年凉州地震従去年九月以来至四月凡百八十日震所謂去年即漢安二年也修史之不宻徃徃如此


居諸 

詩曰日居月諸以居諸為語辭未見得是甞試考之居者鵯鶋也諸者蟾蠩也按爾雅鸒斯鵯鶋註云鵯鶋烏也鶋如鶢鶋之鶋而又或去鳥作居則居乃烏也爾雅鼁蟾諸註云似蝦蟇去䖝作諸則諸乃蟾也日烏月蟾之說自古有之按象緯考日一星在房氐之間太陽之精甘氏云日者陽宗之精為烏二足烏之精為星以司太陽行度日生扵東故扵是在焉月一星在昴畢之間月者隂宗之精為蟾蜍三足蟾之精為星以司太隂行度月生扵西故扵是在焉號而訴哀者舉此為言理似有之且日月雖明只是氣之精英異扵靈覺之活物故舉日月而並號烏蟾又是誠衷之所㘦今人既知以居作鶋以諸作蠩不覺居諸之本為䖝鳥之名盖㩀六書其始只有居諸字後来人恐居與居處之居無别故加鳥為鶋諸與語辭之諸無别故加䖝作蠩雖去旁邉固亦無害如燕服倉寉之類即其例也恨不質之朱夫子


少正卯 
 
朱子作舜典象刑說論少正卯之事余甞疑之盖論語所不載子思孟子所不言雖以左氏春秋内外傳之誣且駁而猶不道也乃獨荀况言之是必齊魯陋儒憤聖人之失職故為此說以夸其權耳吾又安敢輕信其言而更稽以為决乎盖少正卯之罪五其言偽記醜之目雖非正士所為豈至扵兩觀之誅耶設使有可誅之惡聖人必不違舉世之人心而擅誅之况其惡之未甚著耶觀堯典命鯀氣像可見也此事無人辨識如尹諧華士之類紛紛然在疑亂是非之中使髙尚之士或不免猜訝刀鋸則豈非大害乎當孔子時魯已無片土三家秉國卯魯大夫其為亂政奚至扵此哉假令真有此舉則其必黨扵權奸大妨扵聖人之所施為故殺之而託言如此末乃引詩曰憂心悄悄愠于羣小可以見矣


百世報仇 

朱子作戊午讜議序曰君父之讐不與共戴天說者曰復讐者可盡五世則又以明夫雖不當其臣子之身而苟未及五世之外則猶在乎必報之域也雖然此特庶民之事耳若夫有天下者承萬世無彊之統則亦有萬世必報之讐非若庶民親盡服窮而遂已也愚按齊襄公復九世之讐者後儒之訛辭而非聖人之㫖也甞見語類中有非之之說恐與此不同假令舜為匹夫而瞽叟殺人則其人之子其忍殺舜而報之耶雖親子分明非其罪則君子或不之報况百世之後頓不知其先祖善惡之為如何者而猝然去殺似無此理此不可以一槩論也然如胡虜者前既作仇而其後世種落一向侵凌未有變改之迹則其為仇也猶夫前日忠臣孝子扵此可以報㤪而無憾矣後人不能細察徒以為一是皆可報㘦㘦然推刃恣胷則奚可哉春秋莊公十三年公會齊侯于柯胡氏引敵恵敵㤪不在後嗣之說以為易世之後釋㤪而平可也柯之盟其辭無貶則九世復讐之說妄也汪氏曰自桓公至㝎纔八世而夫子為夾谷之會則可見矣此說尤明


髙麗同姓昏 

按麗史定宗始以長公主妻弟昭光宗娶姊妹為后醜黷之事無世無之惟宋主劉或之外亦不見以姊妹為后者也史臣以為太祖狃扵習俗不能變則其所自来逺矣盖新羅之世娶堂従之親恬不知耻後来因而不改乃援吳孟子之例變易姓氏及宣宗之時王弟金官侯卞韓侯愔辰韓侯愉㘦諫不聼竟以姊妻王弟扶餘侯㸂至肅宗元年始禁同姓昏嫁凡小㓛以上所生者不許通仕至毅宗元年又申之殆所謂月攘一鷄者也王世貞宛委編引宋志云髙麗王女下嫁必歸之冗弟宗族至其王徽讀書好士而不肯改其俗怒其次子運諫謫之徽即文宗名運即宣宗名而後不聼䓁之諫則其錯傳明矣文宗三十五年吏部奏進士魯隼其父犯律娶大㓛親所生請禁錮終身然則其閭閻間士庶之禮不如此也然化自近始人君之所行既如此下之效上如何禁得至聖朝一革舊汚不但百世不昏異姓之親亦絶無相與通昏者此天下古今所無之羙事或以為此不必循俗何其謬耶 


唐仲友 

唐仲友為朱子所斥人皆知其為極惡大奸不復知其短中有長按文獻通考仲友所撰帝王經世圖譜百二十二編其門人金式編寫蔵去後鏤板行于世周平園題辭曰唐興正扵書無不觀扵理無不究凡天文地理禮樂刑政隂陽度數兵農王覇皆本之經典兼采傳註類聚羣分旁通午貫使事時相叅形勢相配或推消長之象或列休咎之證而扵郊廟學校畿疆井野尤致詳焉各為緫說附其後六經㫖趣百歲軌範皆聚于此其言雖未必皆信要必有可採者也平園即周益公必大朱子之素甞宻契尊尚其見扵書牘者大非草草恐非拂人之性而阿扵所好者而其奬許若是何哉按林下偶談載仲友之忤陳同甫事甚詳同甫之求得其短理或有之耳


君子軍 

孔融為鄭玄特立一鄕曰齊置士鄕越有君子鄕冝稱鄭公鄕士鄕出齊語君子鄕見吳越春秋句踐發俊士四萬君子六千與吳戰又躬率君子之軍六千人以為中陣註云君子謂君所子飬有恩恵者也此與融之意少異矣然與俊士對勘似是尊稱之名句踐之生聚教訓孰非子飬而此獨云爾耶意者俊士者兵士也而不與混稱則恐與齊之士鄕相類無事之時好文修行以資需世之用猝急則出為親上死長之軍爾周禮諸子國有大事則率國子而致扵太子惟所用之若有兵甲之事則授之車甲合其卒伍置其有司以軍法治之司馬不征句踐之事亦有所本而我國五衛之制亦與相近


松蟲 

髙麗宣宗六年羣臣上言松蟲蕃殖厭禳無效至七年發卒捕之仁宗十一年詔曰京畿山野蝗䖝食松古人云臣安祿位玆謂貪厥災䖝食根徳無常玆謂煩䖝食葉不黜無徳䖝食本與東作争䖝食莖蔽惡生孽䖝食心昔梁大同初蝗食松栢葉京房曰食祿而不益聖化天示以䖝䖝無益扵人而食萬物此公卿食祿無益之應也宜進賢退不肖云云至恭愍二年䖝食松嶽松葉自是無歲不食樹幾盡死恭讓四年䖝食太廟松既䖝之食松有年而太廟松獨全至是食之既殆運祚之迫而然耶道詵謂我東水根木榦之地故色尚靑黒而務令飬松既剝國之鎭望又剝宗廟之樹是年髙麗亾是其始衰終滅國與松同欵也京房飛候之說前知秉燭宜後辟之惕覺進賢退不肖即其要詮也仁宗賢主也灾譴之至便能知咎之攸執猶得以延祚許多宜矣


花郎 

今之倡優之戲古所謂程材也俗謂之花郎花郎之名自新羅始花郎源扵源花源花源扵風月主法興王時選童男容儀端正者號風月主求善士為徒以礪孝弟忠信至真興時患無以知人欲類聚羣逰觀其行義而舉用之遂簡羙女二人奉為源花一曰南毛一曰俊貞聚徒三百餘人争姢相妬俊貞殺南毛俊貞㐲誅遂廢源花後更取羙男子粧飾之名花郎其徒日衆或道義相磨歌樂相恱逰娛山水無逺不至歲月既乆邪正自見擇其譽望多者用之此新羅選人之法也其意盖以女色人易迷惑雜扵聲妓之塲而真心可見故必以此試之又必以羙男子者亦古所謂男色之類也當時人士樂趨扵滛穢塲中與之猖狂其所講磨者何道今之及苐出身者必以花郎自随歌舞筋斗以為娛是其遺俗


說文 

余近借人得漢許慎說文其說最古可信而多與今文不同又云揮作弓杜康作秫酒神農作琴庖犧作瑟宿沙作初煑海塩夷牟作矢亦與他書少别而慎乃漢時人不應甚誤比後之雜家為可信然弓矢之始見扵繫辭慎豈不知而云爾耶


冠昏下達 

士昏禮下達納采用鴈鄭註云逹通達也將欲與彼合昏姻必先使媒氏下通其言朱子通觧辨其非従陸氏說謂下達二字本謂用鴈一事而發言自士以下至扵庶人皆得用鴈亦攝盛之意也此訓至矣然陸佃云若逆女之類自天子達是也大夫有昏禮而無冠禮則冠禮不下逹矣此說即朱子之所取也按玉藻云始冠緇布冠自諸侯下達冠而敝之可也謂緇布冠自諸侯下至庶人皆同也何謂冠禮不下達是未可曉以此推之昏之下達亦非但指自士至庶人即自天子下至扵庶人之謂也歟然其所謂下達亦但謂鴈與緇冠二物其餘儀章器物自有尊卑之别扵禮可證矣


孔明喜申韓 

大抵孔明類子房子房喜黄老而孔明喜申韓手寫其文字以授後主治國主嚴皆自刑名中来其言曰徳政不舉威刑不肅君臣之道漸以陵替寵之以位位極則殘順之以恩恩竭則慢所以致弊吾今威之以法法行則知恩限之以爵爵加則知榮榮恩並濟上下有莭為治之要扵斯著矣其亦知御人之術也乎孟子曰徒善不足以為政愚蚩之人狃扵仁恩則不以為恵而因加狎侮畏以憚之則興動誠忠而事以之就焉孔明亦豈徒嚴者乎今考武侯心書純柔純弱其勢必削純剛純強其勢必亾盖處以不柔不剛之間變以通之合乎時措者也先主臨終戒其子曰可讀漢書禮記歴觀諸子六鞱商君之書益人意智亦與孔明同一規橅也凡治道宜以六經為本至扵纖悉人情委曲事務則韓非諸子亦不可少此言語其言曰嚴家無悍奴慈母有敗子今有不才之子父母怒之不為改鄕人譙之不為動師長教之不為變州部之吏操官兵推公案而求索姦人然後恐懼變其莭易其行矣故十仞之城樓季不能踰者峭也千仞之山跛牂易牧者夷也此類可謂知要矣夫徳禮政刑相為表裡不然所謂仁心仁聞而人不被澤者矣古者治平之世君子之論固宜主教賤刑措之敗亂則孔明之意亦不可不従今之時虧紀亂常極矣韓非諸子其必有補耳


昭烈戒子 

昭烈戒子曰勿以惡小而為之勿以善小而不為比剖判扵幾微為君子小人之路逕也道心既著人心既别則行之之道當従此語始可謂卓然有見識矣然其語有所祖賈太傅審勢篇曰善不可謂小而無益不善不可謂小而無傷非以小善為一足以利天下小不善為一足以亂國家也當夫輕始而傲物則其流至扵大亂是故子民者謹焉彼人也登髙而望臨深而窺人之性非窺且望也勢且然也夫事有遂奸勢有召禍事之適亂如地形之惑人也機漸而徃俄而東西易面人不自知也盖賈傅先獲者而其意尤詳登髙臨深云者謂人在善幾路逕自通扵衆善人在惡幾路逕自通扵衆惡可以駸尋而漸入如人登髙則其勢可以有望故人必望焉非其人之性本然也臨深則其勢可以有窺故人必窺焉亦非其人之性本然也此勢之必然而不自覺者也機漸易面云者謂如人在運機上推斡旋轉以漸不驟則雖面易東西而心猶不覺也善惡之幾亦猶是也至大明羅公僑云人自興至寢不可有一毫惡念惡念一萌斬絶之使根株悉㧞不可一息無善念善念一萌即充廣之使若泉逹火燃此皆當表以出之


束脩晝寢 

按禮腵脩棗栗婦人之禮也未甞為男子之用而論語云自行束脩以上吾未甞無誨註謂一束之腵脩甚可疑也野客叢談云塩鐡論桑弘羊云臣結髮束脩得宿衛北史劉焯不行束脩未甞有所敎誨後漢李固曰王公束脩厲莭延篤曰束脩以来為人臣不陥扵不忠晉賈堅曰吾束修自立又如馬援杜詩傳皆用此句註皆謂束帶修飾盖自漢以来以束修為束帶修飾矣然檀弓云古之大夫束脩之問不出竟然則男子亦有以腵脩為贄者矣叢談又云宰予晝寢寢者室也晝當居外而晝居内則未必留意扵學故夫子譏之愚按禮晝居扵内問其疾可也是故非致齋也非疾也不晝夜居扵内註云内正寢之中君子齋則居正寢疾則居燕寢寢者就閒之所故亦謂眠睡曰寢然就寢未必皆睡也子曰寢不言謂已就眠睡之所則言語非也若曰睡不言則不成說既睡矣雖欲言得乎左傳曰饋不食寢不寐亦可證集註固至矣如此觧亦可備一說


牧隱大莭 

牧隱李先生名莭比華崇然其扵老夫無坐處之語人猶疑夫苟延性命扵國破之後此責備之論也恭讓二年因㙜諫之請鞫治其議立辛昌又欲迎還辛禑之罪牧隱甞語人曰昔晉元帝姓牛而冐續晉宗胡致堂云胡羯交侵江左微弱若不憑依舊業不能係屬人心此亦乗勢就事不得已而為之者也今穡扵立辛氏不敢有異議者亦此意也夫胡氏之說不可曉牛金之說出扵沈約宋書已辨其多誣况金為將軍被毒死非小吏也况當時江左諸公未必知此若明知其他姓安在乎憑依舊業當時又豈無姓馬一人而必以是為安耶此只以勢利為言其扵義理一邉却擔置之矣然而牧老又必舉此為證何也當是時辛氏父子不過為孤雛腐䑕而宗親亦多更何憑依之有哉或者當時之事有不可以明言之故託此為說耶後人或因此為是非之真則可謂癡人前不可說夢也今有一言可以断之古人必扵有過中求無過牧老平生大莭既云卓絶其扵言語差失不宜覔疵至此錢謙益明詩註又引胡氏說末乃㫁之曰悠悠千古誰與辨牛馬之是非乎㝎哀多微辭東史有焉亦可以取攷


關羽敗死 

三淵集云經世紀年孫權取劉備荆州關羽死之與綱目獲羽斬之書法大異邵子褒忠綱目因襲陳壽愚按綱目之因襲固有可議而羽之死被殺也非死之也冝云敗死耳


毛文龍 

仁祖之世我國困扵邉憂軍書旁午毛文龍又㩀椵島哃喝百端迄今思之尚猶齒酸也文龍杭州人無謀無勇好為大言隷在遼東廵撫王化貞麾下化貞募能出海探聼者文龍請自行遂領二百人屯住海口時遼陽秀才王一寕單騎徃朝鮮國要助戰以復遼陽適值翰林劉鴻訓奉使在鮮謂一寕有膽智厚賜資糧使之招撫島中歸化人一寕纔入海會淸鎭江中軍陳良䇿歸順要一寕先容扵文龍文龍許之良䇿夜襲鎭江縛守將佟飬真迎文龍為主帥文龍張大其事報于王化貞轉聞朝廷時權璫魏忠賢要立邉㓛以自重聞報大喜請封文龍為叅將守鎭江俄而淸兵大入焚鎭江文龍遁走朝鮮又㩀皮島皮島即椵島也距三和海南五十里扵是多載貂參金銀遺兵部尚書張鶴鳴通于忠賢鶴鳴即魏璫所薦用兩人日夜謀計掩其敗䘐加封為副揔兵文龍愈加恣肆特上一疏舉剌東征將士及朝鮮君臣登莱廵撫諸臣王一寕見文龍猖狂自恣狀數諫之文龍怒反謂一寕私通外國帝命鎻到京師梟首西市明年文龍又報大捷陞拜都督其弟雲龍戒其屢誑天子又被殺死後遼東廵撫袁崇煥奉宻㫖以便宜掩殺文龍然文龍在島上金兵怕従後掩襲未敢深入崇煥要成和議殺文龍文龍死和議又不成至扵京師被圍云今人開口說毛賊亦不知其始末如何採以著之


東國制度 

東國制度器用之始不可不考漢建武九年百濟多婁王下令國南州郡始作稲田梁天監元年新羅分命州郡始用牛耕宋太平興國八年新羅始祈穀藉田宋元嘉十五年新羅教民牛車法梁天監四年新羅始命有司蔵氷制舟車之利晉孝武帝寕康元年髙勾麗始頒律令齊永明八年新羅初置市肆以通四方之貨梁普通元年新羅法興王始制百官公服用朱紫唐貞觀二十三年新羅始依華制為冠服梁天監三年新羅制䘮服法梁天監十三年新羅王智大路薨謚智證謚法始此唐上元二年新羅頒百司及州郡銅印唐開元六年始造刻漏宋端拱七年髙麗成宗始營太廟漢興平元年髙句麗故國川王始立賑貸法今之還上穀是也齊永明五年新羅始置郵驛唐貞元四年立經科法前此只以射選人也周顯徳三年始以詩賦頌䇿試士宋紹興十八年髙麗毅宗始設升補試宋嘉祐七年行封㢱法


秦誓 

孔子刪書繫秦誓扵末說者謂著秦之代周也若然聖人喜言未来為䜟緯術數之作俑矣又謂取其悔過一念然則其後彭衙令狐汾曲之役安在乎懲忿聖人之心如天然天何甞用意為之耶聖人刪詩書取其合乎理而已余讀與子同仇之詩知秦之必興犬戎之禍周與秦同仇周載戌申之篇秦有同仇之願其民如此其政可見聖人因其可採而採非容心扵其間也書者所以導政政奚先安民為先民何以安安在扵得人觀堯舜聖智之典謨其大要不出扵求賢任能此則不可誣也秦誓一篇既云羣言之首則亦必有宗㫖知此義者知聖人之意爾今按大學治平章獨取一介臣以下二莭其言齗齗扵好賢有利蔽賢便亾是則其骨也子夫側陋㐲野非近貴之薦引人主何従以知之苟得休休之量一世之賢士可以羅致扵朝廷之上國斯興矣媢嫉而違之俾不能達雖欲不䘮得乎此又平天下之要道而秦誓能言之聖人之取之也宜哉意者當時列國之書未有如此篇之提綱挈維故獨著焉秦興之由雖繫乎此篇而取之之意不在扵代周也詳味而有得則聖人之志顯矣


南子武后 

陸敬輿稱武后曰累朝頼多士之用也當時宋璟魏元忠軰不惟不之斥去進而任之彼數人者亦屑為之用其精神力量足以籠絡羣賢掞布才能也若但滛醜毒虐而已則不但諸人之邁邁納履彼亦將疑忌擯屏之不暇矣衛靈公無道之君也然而不亾者賔客則有仲叔圉宗廟則有祝鮀軍旅則有王孫賈不獨此也蘧伯玉史魚之屬彬彬在朝秉直不回是時南子居宮中穢徳彰聞而靈公蠱惑信従疑若一氷一炭無所容其一足而南子之知伯玉也不淺至曰不以昭昭伸莭冥冥惰行則其為薦賢莫大焉夫女子之滛縦無不畏人之議己故惟進用諛侫方可以逞私矣彼南子之扵伯玉豈不嚴憚嫌惡之哉當列國交争之際忠賢盡去國随而毁滅則南子又何所售其意欲乎此必目下之國雖㘦方来之慮亦逺此伯玉所以三黜而三起也至若妲己工讒比干剖女樂至仲尼行秦女在旁伍奢戮視南子武曌相去亦九牛毛矣


慎獨 

儒家言慎獨有兩㨾如大學小人閒居一莭獨處扵人所不知之地所謂不愧屋漏是也如中庸莫顯一莭迹雖未形而幾則已動雖稠人廣坐之間心上所存惟吾獨知也世傳玄帝語人間私語天聽若雷暗室欺心神目如電此以獨處言王梅溪演為一絶云室明室暗兩奚疑方寸常存不可欺莫問天髙與鬼惡要湏先畏自家知此却以獨言知彼以身言此以心言㓛夫轉宻語意卓然可敬昔楊震云天知神知我知子知合而該說盛水不漏


鼻息屈伸 

程子曰屈伸徃来只扵鼻息驗之盖謂既屈之氣不可收囘為方伸之氣徃者消来者長一消一長終古如此不獨天地之氣為然只頃刻之際鼻息出入亦同吸便是消呼便是長云爾余甞思之晝暖而夜冷非一日之間換剝厥氣也冬寒而夏熱非一歲之間換剝厥氣也天地之間元有此氣太陽逺近而寒熱以之比如一釜水燖則温去火便冷何以異是天尊地卑大氣包括雖有消長其乆近吾未可詳之亦必以一元十二會論恐不可因日入日出或南或北而有所革改如水流之前後相續也鼻息者吸則屬腎呼則屬心其氣従外歸臟更従臟發外如水入于甁旋注扵地若曰入者消盡出者俄長而所出非所入奚可哉且吹則寒嘘則温吹嘘一也温與寒有别乃謂此非這氣則可乎然則程子何以云爾夫天地一氣也何以有寒熱之别有太陽故也氣雖一又有寒之熱之之氣如冷水熱湯然燖則為熱熱去便冷一消一長扵大氣之間非寒熱與大氣俱換也鼻息亦然人身臟氣比如湯甁冷水而入熱湯而出水雖一而冷熱消長也以此看無不得矣


心 

心譬扵鑑鑑空而不活心譬扵水水活而不覺心譬扵猿猿覺而不靈然則心終不可喻乎空處喻鑑活處喻水覺處喻猿加之以靈則得矣故以人喻心亦可人居室中如心在身内也動静云為主張有在故曰君所謂天君泰然百軆従令也鑑本明塵埋則暗去暗而返本故朱子詩云寶鑑當年照膽寒向来埋没太無端如今垢盡明全見還得當年寶鑑看水本清泥渾則濁去其濁而返本故朱子詩云半畝方塘一鑑開天光雲影共徘徊問渠那得淸如許為有原頭活水来人非生知始末有序此只言返本以後事余敢因方塘之語竊附寶鑑之意别為一絶曰方塘活冰自源源風盪波揚便易渾到得静時塵滓㝎原初光景始應存


張真人 

龍虎山張真人賜號自宋真宗始漢張魯子두001自漢中徙居信州龍虎山其後至正随賜號真静先生元時始封為真人秩三品皇明之世遵而不改朝賀序班厠在冠紳之列此西厓愚㐲所以辨而正之者也魯者張道陵之後漢末守漢中昭烈之徃征封府庫而逃胡應麟亟稱其相時待人去無吝情不失道家風裁矣盖張良辟穀道引之後道陵始著祖業然猶私相授于民間未盡傳布至魏太武崔浩首尊寇謙之勸帝奉迎其術遂大行自言修張魯之法丘瓊山謂其雲中音誦科誡之法即後世齋譙科儀所由起也圖籙真經檄召百神即後世符籙攝召所由起也玉女服氣道引之法即後世辟穀修飬所由起也盖三者作俑雖逺張大自此耳
[난-001]子 : 者


祖洲 

東方朔十洲三島記云昔秦始皇苑中多枉死者有鳥如烏狀銜草覆而起坐自活遣使問北郭鬼谷先生云東海祖洲上有不死之草名飬神芝葉似菰苗叢生一本可活一人乃使徐福發童男女各三百人載樓舡徃尋祖洲不返福道士字君房括地志徐市居亶洲不返亶即孫權之訪而不得者也其言之誕置不論福之徃留必有其地不知祖與亶之果何指


鋤屋閒粟 

周官旅師掌聚野之鋤粟屋粟閒粟而用之以質劑致民平頒其興積施其恵㪚其利而均其政令凡用粟春頒而秋歛之註鋤粟一井九夫之稅粟也屋粟民有田不耕所罰一夫之稅粟也閒粟民無職事者所出一夫之征也其義可疑百畝為夫三夫為屋一夫之罰何謂屋粟民無職事者惰無恒産懲勸以力作可矣雖欲出粟得乎如是而必罰不幾扵厲民耶孟子曰田無夫里之布則天下之民皆恱而願為之氓矣朱子釋之之意亦如此尹㓜章云夫與里之有布元有其制如後世之庸調孟子特欲去之者將寬其賦以安民也如文王之治岐耕者九一罪人不孥關市譏而不征澤梁無禁皆與周官不同夫里無布不過與此同科其言極是矣余謂用以質劑者分明是歛而還頒五百人為旅則乃一鄙之地此恐如後世社倉之規凡民事鋤㓛為急修屋次之所謂亟其乗屋始播百穀是也民之有粟盖蔵甚難冗費亦易計入扵官府質劑為信時至而均頒之益民甚大與九夫惟正之貢不干也所謂閒粟意者不時之需也事之緩急時之近逺都未可預度故曰閒粟不如此民或倉卒蕩産矣如遺人之職掌鄕里之委積以恤民之艱阨亦此類之謂也苟非竭知民情烏能及此


宰相㙜諫 

宋雷徳驤首論趙普太祖盛怒至敺擊折齒人主之威如雷霆所撞靡不碎破怒至扵折齒則其不死幸矣其為宰相則至矣又何待言官之薄也後卒置叅政之任以分普權則徳驤之言未必不入也宻竪誓碑傳與後君俾無敢殺士大夫則折齒之舉亦必悔之矣盖宰相權不重則力不能輔佐人主斡運治理也有其權而無其徳則小而傾敗大而簒奪莫之救正事未成而可論者惟諫官也諫官之力亦足以裭權奸之魄而囘國家之勢然苟不公正亦將使周召伊傳不能安其位蠧政莫甚也人君將安所取衷乎宰相雖賢必有闕失諫官言之宜矣然不罪諫官宰相不安故譴責謫竄徐察其是非以處之未晩也蘇軾謂奸臣之始以㙜諫折之而有餘及其勢成以干戈取之而不足夫宰相近貴也諫官踈賤也雖痛捨之猶懼親愛而辟焉况粘手惹脚有不能夬㫁耶如徳宗之扵盧杞英宗之扵王振破敗不悟外言奚益余觀古今有直言而得罪也未聞權奸因言遂廢者也故自宋祖鼎鐺之喩大臣之權重扵泰山其盛際雖頼其賢及其亾也亦因其不賢開國立法毫差扵始則末後無以救也愚謂人臣傾軋即以言求利者也知其無利則必不為也利莫大扵羙官若㝎為長休告重者七年輕者五年廢而不用赦令不與誰肯妄犯然而猶言者其為忠可知待其符驗而擢㧞之方得


王振 

宋神宗嘅然有取山後之志盖以太宗燕城之敗中箭毒發而崩也神宗毎語及此泣下用此推之真宗澶淵之戰固當拚死亟進而寇凖所以賛成也然吾之強弱彼之虚實皆合商量苟一蹉跌則以其君與敵凖雖明智安能筭其必勝後来孤注之讒恐當不免明王振土木之役效顰而露拙者也若使當時偶然㓛成將與莱公並羙匹休名垂竹帛輝暎千古特有幸不幸存焉耳方振之秉國天下乂安比見枯樹裒談其才智有不可全没立身一敗萬事瓦裂百善都掩萬罪層加千載之下何由辨得其真耶余謂英宗之北狩未必是振之獨辦君有宋真之意振乃承奉故天順以後舊寵不衰哀榮彌增不然英宗又何心眷戀扵擠己墜穽者至此極耶讀史者詳焉


君祿 

周室班祿君十卿祿卿祿四大夫大夫倍上士上士倍中士中士倍下士下士與庶人在官者同祿祿足以代其耕也下士食公田百畝百畝之入以今時行之斗計之極饒之地極樂之歲穀不滿千斗古無水田兼夏秋兩穡麥菽諸種不過如此如種稲一歲一穡則又不及此數也地薄歲儉又不及此數也千斗之穀㫪米則减五分之三得米不過四百斗以此為一歲之需君之祿比下士三百二十倍則得米不滿十二萬八千斗我國以十五斗為一石則不過八千五百三十石此乃人君一歲之祿而並食宮内百職者也周禮天官膳夫歲終則會惟王及后世子之膳不會酒正惟王及后之飲酒不會外府惟王及后之服不會註云不會計多少優尊者其頒賜諸臣則計之此說大錯夫人君之扵宮内如衆庶之扵家中各以其祿為百用之需既樁㝎其祿使不得踰越䓁秩如此寕有恣其取用無有限莭之理哉此胡氏所謂珠襦玉食長夜之飲由此而起者也若然非武王周公之法断然矣愚謂君上用度實非庶僚所可撙莭故凡宮内之膳饔酒醬裘服之屬皆掌扵大冡宰所以為宮府一體而防閑之嚴宻也彼膳夫䓁之不會為有管領者故也若使大小臣隣只拱手旁睨任其濫觴則冡宰之所掌果何事乎唐之太宗說經迷㫖詔太子用庫物有司勿為限制卒使承乾索性妄行未踰六旬用過七萬驕奢益肆不保祿位宜後辟之鑑戒耳


無逸不及湯武 

蘇軾云無逸曰殷王中宗及髙宗及祖甲及我周文王玆四人廸哲上不及湯下不及武王此盖為規戒于守成之主故其不及于剏業者固宜非如軾之意也然朱子謂武王不及文王文王又不及泰伯其表裡無憾者惟泰伯也今人不能大開口說自欺自誑此說見論語或問可考要湏知之


熈豐生事 

方氏瀛奎律髓註云祖宗時與契丹盟好甚篤故凡送使之詩不敢輕易及邉事熈豐以来人人抵掌務欲生事扵西北遂致靖康之禍此達論也胡貉雖曰不比中華既與之信誓義合相敬其慢以僇辱則非矣又况力弱勢窮臣事歲乆者耶其終受禍殃必矣人無見到此者可謂長太息


落魄 

酈食其傳家貧落魄無以為衣食業應劭曰落魄志行衰惡貌晉灼曰落薄落託義同以意度之食其非志衰者其說恐不是字書謂不得志貌然李白詩少年不得意落魄無安居既云不得意又云落魄恐意疊陳安卿字義論肅敬之容云如坐而傾倒衣冠落魄便是不敬商其意似是謂粗率不檢飭也宜並攷


束矢入金 

周禮大司寇以兩造禁民訟入束矢扵朝然後聼之以兩劑禁民獄入匀金三日乃致于朝然後聼之註云一弓百矢三十斤為匀夫三十斤者四百八十兩漢文以百金為十家産秦以一鎰為一金漢以一斤為一金則匀實中人三家之産聼獄本理寃而使之蕩産可乎孟子曰金重扵羽豈一鉤金與一車羽之謂乎匀恐鉤字之誤耳矢百亦恐太多古者射必以乗矢乗者四也束矢疑指四矢也若如註說民之號訴者鮮矣先王雖有禁止訟獄之心無財之民必將有抱寃不敢言者豈非害事乎此乃朝政為然至扵州郡無是今世任守宰者或使牒訴者必呈鳥羽薪炬之類以倣矢金之遺意則非矣其擊登聞鼓者必刑之然後聼理此非所前聞矣要當以下情上通為務其猥瑣者司寇審别之而已納財受刑恐皆有妨


不顯無射 

大雅首數篇多言不顯字註皆作反語看然以上下文勢推之恐或不必然其思齊云不顯亦臨無射亦保不聞亦式不諫亦入凡四亦字必將同義不顯之非反語明矣易乾文言閑邪存其誠註云無射亦保之意謂既無厭射則疑若至矣而聖人必更加持守之㓛也然較思齊四五章其義不應懸殊如所謂神之格思不可度思矧可射思觀一矧字知射之非厭意也既不可度則其不厭怠實當何以云矧乎愚謂射有三義凡名其事者去聲也志物而發矢者入聲也其意度而有中者雖意别而亦入聲也抑詩之句盖言既不知其降格之時又况可以意其神之何在而必中耶此禮所謂扵此乎扵彼乎之意也保如不保其徃之保謂知其必然也既盡雝肅之誠則雖不能必中其何在亦保其神格之必然也不顯云者如所謂不可度思之義神之来雖不顯現而可見亦必有降臨也其享祭者雖無必中其在位而亦保其必降也如是看與下章所謂在下者不聞而亦式在上者不諫而亦入之義沕合矣是故因為神保靈保之語皆断其必有也古人字多通用國風所謂服之無斁斁即厭也如小雅所謂好爾無射周頌所謂無射扵人斯恐皆與斁通者而與此不同惟其義之不能推去者只以本義看未為不可也然則有周不顯帝命不時者何也此如上文周雖舊邦其命維新之義此即覆觧也以未受命時言故曰不顯舊邦則疑若不顯維新則便是不時不時者不有㝎時也凡周之士不顯亦世者謂周之多士如此周是舊邦雖未顯見扵世亦不替其徳傳世益逺也世之不顯厥猷翼翼者此又覆觧也雖是未受命之時而謀猷之敬謹如此也以下章較勘知不顯亦世亦指周邦而言非士之不顯也如不顯不承於乎不顯不顯維徳之類即尚絅闇然之義不然終觧不顯維徳一句不得也非曰必然欲以備一說仁山金氏云不皆丕字之通用也不顯不承與丕顯哉丕承哉同一句法當攷


南軒東莱 

南軒與朱子書云元晦學術為人所尊敬眼前多出已下平時只是箴規他人亦憚元晦辨論之勁排闢之嚴縦有所疑不敢以請也凡直友之相戒如貞臣之諫君不嫌深㘦此南軒之所以為輔仁也而朱子必受而為過也故東莱祭南軒文云我行天下愛而㤀其愚者亦有不减公者而内反諸心豈敢負之乃獨勇扵此而怯扵彼抑有由也公孳孳求益敦篤懇惻有以發其冥頑所謂彼者即指朱子也張呂二公雖有一語一嘿之别意則均也故朱子答伯恭書云盛文所叙従善受言使言者得自盡施扵褊狹所警尤多平日知敬服渠此一莭而不能學今老矣而舊病依然未知所以藥之也所謂盛文指祭張文也渠指南軒也朱子之不自是而来人言如此然而或語或嘿宜有優劣之歸矣故朱子與陳仝甫書曰伯恭平時其扵朋友不肯盡情亦使人不能無遺恨也又曰朋友之賢如伯恭者亦以法度之外相處不敢盡其逆耳之論毎有規諷必宛轉囘互為之說然後敢發平日狂妄深竊疑之以為愛老兄似不當如此盖朋友道之所存不合斯已矣今乃如此此何獨人有其過其自己胷裡病痛已不少矣合而考之三先生平日交際可以想見


東莱病根 

記誦詞章之害人心術已劇而科舉之害尤甚古之楊墨豈至扵是哉孟子曰能言距楊墨者聖人之徒也當斯時能排科舉之害者亦孟子之心也朱子答時子雲書云向編近思錄欲入數段說科舉壊人心術處而伯恭不肯今日乃知此箇病根従彼時已便栽種培飬得在心田裡了令人痛恨也又答伸恭書云科舉之教誠如所喻然謂欲以此致學者而告語之是乃釋氏所謂先以欲抅牽後令入佛智者無乃枉尋直尺之甚詳此數說呂之意本欲右袒扵科事講堂草深之語特宛轉囘互而文飾之也若果不得已而為此招致也則其立脚而不従編錄何哉是必才性近扵俗務病根常留心田時露扵云為之間有不可誣此賢者之失也


野合 
 
左傳㝎公十年齊侯將享公孔某謂梁丘㩀曰事既成矣而又享之是勤執事也且犧象不出門嘉樂不野合饗而既具棄禮也若其不具用秕稗也其意以野合為棄禮以不具為秕稗程子曰嘉禮不野合野合則秕稗也故生而野合則死不墓祭與本㫖不合也野合者張嘉樂扵郊野也史稱叔梁紇與顔氏女野合而生孔子禱扵尼丘也盖禱祀而張樂扵野也


后妃採葛 

夏之葛與冬之帛䓁古有公桑蠶室之禮夏葛亦有后妃絺綌之所詩云葛之覃兮施于中谷維葉萋萋黄鳥于飛集于灌木其鳴喈喈宮苑之内當封植採葛之地后妃以時躬徃手勞為絺綌為故賦此詩也苟非躬徃親聼何以並錄喈喈之鳥音耶古禮雖闕可以㩀詩而知之後王之所宜法也後世葛布廢而麻績成俗亦宜祖其意而更其物治田種麻無所不可耳



星湖先生僿說卷之十九
 
 經史門

元魏考績 

魏太和十八年定考績法各令當曹考其優劣為三䓁其上下二䓁仍分為三六品以下尚書重問五品以上親與公卿論之上上者遷下下者黜中者守本任此盖本於董仲舒春秋繁露九䓁之意也黜陟繫乎上下故各分為三中則守分故不如此其意亦善然猶不若仲舒之尤宻凡勸懲必従其最者始但就其中分别而已若不樁定其數則古有無上考者今有無下考者又或多寡不同皆莫得以齊整矣不若㝎為九䓁均排多寡従而賞罰之為得古今無有行之可惜


董卓 

董卓之逆心始於廢昏立明以國家大計言之當創殘極亂之際援立克勘之才庶幾扶持緖業廢帝之昏弱誠不可以負荷陳留王英明優劣可判故其言曰毎念桓靈之事令人心痛此說亦足以迷惑一時羣情也然廢帝之時雖甚於昌邑而卓之意初非霍光也是以春秋之義雖暗主悖君一定分而不饒必書弑逆不以人之賢愚而有所輕重盖二百四十二年之間弑君三十六此㨿義示鉞非謂君無可罪者也故曰有國者不可以不知春秋為人君父而不通春秋之義者必蒙首惡之名為人臣子而不通春秋之義者必陷簒弑之誅惟聖人與道汚隆無所不可當大變處大權或不能慮之於前終不可以處之於後如卓者可謂行伊尹之事而無伊尹之心者矣


周禮府史 

隋牛弘問於劉炫曰周禮士多而府史少今令史百倍於前减則不濟何也炫曰古人委任責成歲終考其殿最案不重校文不繁悉府史之任掌要目而已今之文簿恒慮覆治若鍜鍊不宻則萬里追證百年舊案故諺云老吏抱案死事繁政弊職此之由盖周禮天官治官之屬上士八中士十六下士三十二府六史十二胥十二徒百二十府史以下其數尚少至隋百倍則過多矣今制各司下吏元有㝎數毎患不足額外添數極衆只奔忙於上官私役惟日不足抱案鍜鍊已是度外設法之意豈亶在是哉


宰相關治亂 

宰相之關於治亂大矣一言之微一事之小而功施之普逮于天下不善者反是唐憲宗平蔡之功人但知李愬之為力而不知實由於李絳一言也當時藩鎭雖強以天下之兵鏖之寕有終不勝之理河北諸鎭逓相根株聲勢依倚所以難動當田弘正之申籍請吏憲宗用李絳言因以節授之賜錢給復士民歡聲如雷成德兖鄆使者相顧曰倔強者果何益是以淮西力弱丁士良吳秀琳李祐董重質相継歸順愬得以入虎穴探虎子卒就大勲向非田弘正一着雖有智力必無地可售矣諺曰貓在䑕去有德罔覺李絳之謂歟至穆宗之初蕭俛段文昌軰以為天下太平慫惥荒宴於是朱克融王庭湊自稱留後由是再失河朔迄于唐亾元臣如裵度名將如烏重胤李光顔以諸道十五萬之衆討之財竭力盡而不能克小人居中故也彼度重胤諸人獨非擒獲淮蔡之將相耶諺曰鍼孔在牖風力如犍蕭俛軰之謂歟


正先 

漢書京房傳曰秦時趙高用事有正先者非刺髙而死髙威自此成故秦之亂正先促之也此不見於史也意者直言諫君而為髙所中也若私為其害豈有反促之道史但稱諸言鹿者皆為其中傷如正先者必不止言鹿而已雖有激成之勢忠節則有之埋没而無稱可歎


楊漣朱雲 

明之楊漣似朱雲楊性麄豪不抅檢勇徃不畏死所以能成氣莭若厠冠冕佩玉之列則末矣朱雖以儒名少也借客報仇數犯法亾命减死廢錮者何故又突然出位上書撞觸元惡苟非辛慶忌之忠元帝之寬其為虀粉久矣要非通經時中之君子


洚水 

孟子說歸豚仇餉之義後人遂知其說古人下辭甚簡若無文獻可徴雖孟子何從而知其如此意者周末尚有流傳文字而孟子得見之也又不知孟子說破之外又有幾多孤章断句如歸豚仇餉而諸儒臆度強解覼縷不置古人而有知必有為之捧腹矣尤有可笑者書云洚水儆予孟子又恐後人難解為之箋註曰水逆行謂之洚水洚水者洪水也其意亦大煞分明然猶多不能了看謂鯀鄣塞下流使之逆流殊不覺不成道理天下水豈有倒逆上行者耶堯以洚水之儆乃命鯀治之烏得謂因鯀而始有此災耶孟子之釋盖謂北流者逆折向南行入於中國也今沙漠一道起自西南亘走東北卽河之故道也自堯以前中國未始有此故生民之昏墊至此當時九河故道今又湮廢因濟入淮則可以驗矣愚毎曰說經而說不通處置諸未詳可矣如何能說千萬載前語無遺憾耶又按伏羲時有河圖意者北方流水之名而非黄河也又或本有小河而北流来注也河說詳著書經疾書不贅


考槃三章 

一日偶讀衛風考槃三章快若意㑹昔榮啓期帶索而歌聖人謂善自寬所謂名位當觀後面人也余甞解陳風衡門之詩曰衡門之下可以棲遲何必齊姜宋子泌之洋洋可以飢何必河魴河鯉夫如是方可以自寬若使恱慕貴富居不㤀乎列鼎重茵行不㤀乎駟馬髙車雖欲勉以強抑豈至於樂哉易漸初六漸于干六二漸于磐九三漸于陸自下漸于高逺也槃與磐通石之可坐者也避世入山徜徉乎磐石之上考擊為莭而歌以自寬在澗則水濵也阿則漸高矣陸則已逺矣惟磐石随處随有為自寬之善物其寬之奈何意者薖者廣席文茵貴者之餙也軸車乗也視阿猶薖視陸猶軸樂其所居之地不願乎外也寤寐獨言不㤀乎此寤寐獨歌不過乎此寤寐獨㝛不以此告訴告如無告之告


三宅三俊 

書曰籲俊尊上帝古之帝王求賢授官必薦于天故曰與共天位也其薦也必有以試之立政所謂三宅三俊是也或者謂三俊他日次補三宅者儲飬待用其說似是而未詳若無其位何以曰卽宅卽俊同一句法周官立三公論道經邦爕理隂陽三少曰三孤貳公弘化寅亮天地盖武王之世周禮未㝎三公三少六官之類卽周公之所制也歴代必有其任而名號不同武王以前因殷之舊三宅者三公三俊者三少也先試於三俊然後方授以三公之職也所謂王左右常伯常任之類皆三公三少之所領非三宅之名周禮冡宰之職凡王宮細瑣之務無不管領可以驗矣


諫官叅政 

唐之選法先文藝而捨德行為尚論者鄙夷然其事亦十分縝宻矣取人以身言書判計賢量勞而擬官始集而試觀其書判已試而銓察其身言已銓而注詢其便利已注而唱集衆告之然後類以為甲先簡僕射乃上門下給事中讀侍郎省侍中審之不當者駁下旣審然後上聞主者受㫖奉行各給以符謂之告身是以文藝莫盛於唐而才不才判矣今若易其主意先德行而後文藝略有增損遵是而行豈非得人之關棙耶我國用人專付吏曹曹有三長官一年两大政之外迭出而任行以一人之愛憎而陞遷惟意寕望其得其實耶所以猥雜盈朝民生益困若使尋常互遷之外其入仕若新望若守令除拜非三長官不具不許注擬猶庶近之三長官多避事不出以是為患然其有嫌礙者㝎式逓改則必無無端撕捱之弊矣憲宗元和間元稹上疏曰昔太宗以王珪魏徴為諫官三品以上入議大政必遣諫官一人随之以叅得失故天下大理今諫官雖曰舉職惟待誥命之下有不便則上封事已行之誥令而以咫尺之書收之亦難矣人情事理古今一轍凡任銓者必有寵于上者也旣除而駁正銓者不安故雖有論列例不允従彈之於旣除之後不若詰之於未注之前也太宗之意可以為法


二妃之年 

古者昬嫁必以時堯釐降二女時㝎非幼稚之年而舜生三十登庸則皇英之降尚在其先舜年百有十歲而崩二妃皆後死則其年亦將恰滿百數矣此沈存中已疑之史記舜崩於蒼梧之野與孟子鳴條之說不同假使有之天子逺廵二妃豈有従行之理如詩家堯囚舜野之說不知何従說者謂竹書之誣然竹書無此也屈原云濟沅湘就重華當時南方有舜祠則明矣後人因此轉至斑竹鼓瑟之謳則益甚矣意者沅湘蒼梧之間皆三苗之墟自古不被漸化風悍俗陋與禽獸不逺及舜命禹懐服然後始厠為冠帶之鄕而人其人矣南氓之爼豆報恵必然之理於是祠舜而並及二妃其祀也有迎神送神之莭故後之不根持論者仍是而架虚為說曰舜之葬在是二妃之死在是雖檀弓之類亦云葬於蒼梧之野二妃未之從也吾未之信也然孟子不應誣說以鳴條為東夷之證豈有死於東夷葬於南夷之理虞之禮五載一廵狩羣后四朝舜崩之年卽北方諸侯来朝之期南廵之說又未可信


梡嶡椇房 

明堂位曰爼有虞氏以梡夏后氏以嶡殷以椇周以房爼註梡四足如桉嶡則加橫木於足中央為橫距之形椇者足間橫木為曲橈之形如椇枳之樹枝房者爼足下之跗謂上下两間有似於堂房也余謂梡嶡則似矣殷乗木輅為其質樸完固也橫木曲橈無益而文勝恐非殷制也中橫下跗與堂房不相類且獨言房而與堂帖觧可乎椇字従具具備之義旣有嶡而有跗則方始為椇完固而與殷制合周人加之四郭以防物墜如家禮始祖祭卓之狀面深而邉高如房今世器用莫不如此可以驗矣釋者以下跗當房無復可說故強為橫距曲橈之說則錯矣後人因此轉譌凡床案必為曲脚使易傷敗文而不適于用也詩曰夏屋渠渠曰籩豆大房或謂夏屋大房一物也夏大也房屋也不然何以與毎食對勘孟子曰食前方丈古人亦必有饌食大案謂之房爼而亦稱夏屋今世食案上設杅楪之屬非四郭則不便卽房爼之義也詳在詩經疾書


親賢逺侫 

太史公論椘懐之昏劣曰人君無智愚賢不肖莫不欲求忠以自為舉賢以自佐然亾國破家相随續而聖君治國累世而不見者其所謂忠者不忠而所謂賢者不賢也古今論治理者莫不曰親賢逺侫是不獨為臣之勉君君亦必云云獨無奈賢侫之難分何也夫賢與侫二者羙刺互角當禍亂之未生無由辨别旣生則難悔也說者以天警為證如京房對漢元竭無餘藴房曰幽厲之君何以危也上曰不明而所任者巧侫房曰知巧侫而用之耶將以為賢耶上曰賢之房曰然則今何以知其不賢上曰以其時亂而國危房曰任賢必治任不肖必亂必然之道幽厲何不覺悟上曰臨亂之君各賢其臣令皆覺悟天下安得危亾之君房曰齊桓秦二世亦甞聞此而非笑之然任竪刀趙高何不以幽厲卜之而覺悟乎上曰惟有道者能以徃知来房曰今春秋所記災異盡備陛下視今為治耶亂耶上曰亦極亂耳房曰今所任者為誰上曰幸其愈於彼房曰前世之君亦皆然矣後之視今猶今之視前也上曰為亂者誰哉房曰上最所信任者是也上曰已喻矣凡九問而九荅雖謂良輔可也納約可也然而言未見用身卒不免亦無奈元帝何也後人莫不嘖嘖道元帝之暗弱元帝亦有長可取史稱多材好儒恭儉温雅貢薛韋匡迭為宰相不害為中主然而優㳺不㫁以至於此唐劉蕡對䇿亦云漢元卽位之初更制七十餘事其心甚誠其稱甚羙此事史雖不言蕡亦必有㨿而云然然所施特失其操柄也故旣喻其所指而終不能救忠諫之無辜也又至於後葉災異亦多不驗徒長人主拒諫之資賢侫之分又將誰憑楊廣之世天下殷富十年無災說者謂天棄絶之也此亦苟矣如是可以導囘迷塗乎至李尋則却以時日邪正為卜至貪狼廉貞之說荒誕如此不足信也余謂凡疵弊皆有救㧞之術惟邪正一事無䇿可别也李德裕云正人如松栢特立邪人如藤蘿附物然大奸似忠亦有特立而餂取聲譽者矣雖世之公心或眩於黒白涇渭之判况後辟之㴞㴞者耶余謂君子小人義與利之間而已利莫重於爵位苟其心沾沾于此雖孝似顔竒忠似逄干才似管葛終非無所為而為之者也子曰視其所以觀其所由察其所安人焉廋哉惟此可以庻幾


魚麗嘉魚 

山野逰衍亦不可無需然大忌富貴相脆甘羶葷非嘉趣也莫若卽其所居之位辦其見在之物為不勞費而裕如也魚麗之詩曰魚麗于罶甞沙君子有酒㫖且多漁而得肴釀之為酒無徃而不足也東坡得之為赤壁之賦曰舉網得魚謀婦需酒於是可以賔主偕樂而無闕因此推之南有嘉魚不獨取興亦所以賦其事也上二章與魚麗同義三章與瓠葉同四章與女曰鷄鳴同魚盡而継以瓠瓠盡而継以鵻肴饌旣盡適又得鵻又可以娛賔故曰式燕又思其蕭㪚恱豫之意藹然於言外


宣宗識治 

唐宣宗可謂識治軆蔣伸言於上曰近日官頗易得人思徼幸上驚曰如此則亂矣對曰亂則未亂但亂亦非難上再三稱歎尋拜為相其故何也聖王之世上下分㝎官必其人雖欲幸求畢竟無益而止故有讓德而無貪位亂何由生比如隣家馬逸有主追之人皆傍睨而不動者分㝎也野鹿走林謂可以力圖則莫不舍業而橫奔旣獲有爭功而闘敺者則不㝎也伸之見有以及之而宣宗一語契合便以輔相之任付之高於世主一䓁


仲康 
 
仁山金履祥曰太康畋而羿拒之傳稱羿代夏政號帝夷羿豈立仲康而為之臣者仲康旣立命胤侯征羲和以其黨於羿也然不能移師而加之羿者勢未可也此說有理太康不返而殂仲康避亂奉母濟河徯于洛汭則舊都已為有窮之有矣羲和黨羿故命之討而猶不能及羿則羿之強梁未衰矣然則仲康立國於外而又未返乎舊都也由是推之仲康卽漢之昭烈胤侯是諸葛武侯一般人歟


章帝外家 

漢章帝賈貴人出也而以馬氏為外家故貴人不登極位只加上赤綬其不登極位則正禮也其不以賈氏為外家非禮也夫帝王之家固有與民庶有别而父子之親自天子至於庶人一也此天地之大經也凡父之所子母皆子之庶子雖不承重獨非嫡母之子乎其實承與不承均也人或凖以出後之例則大誤禮庶子為君母之父母姊妹小功傳曰君母在則不敢不従服君母不在則不服又庶子為後者為外祖父母無服疏曰與尊者為一軆旣不敢服其外祖父母則疑若以君母之父母為外祖父母然古聖已慮其有如此者小記云為君母後者君母卒則不為君母之黨服此與不為後者初未甞異也其為後者為母緦而不服外黨者特因與尊者為一軆非為以君母之黨為外黨也禮為慈母三年與因母同然小記又云為慈母之父母無服其義亦同也服問云君之母非夫人則羣臣無服惟近臣與僕驂乗従服又庶子王為其母練冠而燕居雖不敢伸私服何甞不母其母耶漢章之事其未考之過也


海東名臣錄 

金相國堉撰海東名臣錄取舎之際闕漏亦多不得為完編余八世祖兵曹判書敬憲公諱繼孫世祖朝名臣也國乗野史事蹟班班而不載於其中殆其聞見之未廣乎國之北路本靺鞨之鄕旣用武底㝎咸為郡縣猶俗尚弓馬而已及公為方伯施以文治北方之用夏變夷自公始故其民至于今仰戴如夫子咸興之文㑹永興之興賢安邉之玉洞三書院皆公為主壁可以見矣此豈後孫可以敷張已有前軰㝎論矣金文簡宗直言於成廟曰李某為人得宰相軆其為咸鏡興學飬才至今多中科苐者崔簡易岦曰北道監司慮不出詰兵而已獨公以學校為先請于朝頒經籍擇文臣為敎官子弟開敏者親為講授又設法都㑹四時課試期歲之間一道大化人愛公如父母久而不衰可謂王佐之才也其餘記實之言不可盡錄盖公六為監司多著政績位至大司馬主上之所春注而猶不至鼎軸者忤韓明澮故也世祖甞敎曰不附上黨卿之過也欲其破觚為圓而公亦不肯後黄守身以徃役拜相又敎曰守身亦入相卿勿憂不入相其屬望可見又如尹判書溉為都監提調時景福宮火重修垂畢尹徃審其外閣牕戶皆用斑子朱紅銅綠䓁真彩尹大怒捉致該郎李仁健脫㡌鎻項責曰惟大內寢室用真彩汝么麽一微官敢毁法要譽當論以毁棄制書之律仁健卽沈相連源之壻沈始若不聞待其乞哀困極而後乃曰此愚壻年少新進自陷妄作毁制之律無乃太過乎遂止我不知尹之為何人而此一事已是名大夫不可泯者金之不採何哉武臣如田霖南致勤之屬亦無人闡發惜哉


享先妣 

周禮春官大司樂奏黄鍾大簇姑洗蕤賔歌大呂應鍾南呂函鍾舞雲門咸池大㲈大夏則祀天神地示四望山川然後奏夷則歌小呂舞大濩以享先妣奏無射歌夾鍾舞大武以享先祖其所謂先妣乃在天地四望山川之下先祖之上卽先儒所謂姜嫄是也周以后稷為始祖姜嫄無所配特立廟而祭之謂之閟宮朱子註魯頌不用此說非謂周禮不可信所謂周公之孫莊公之子者似指僖公故云爾是以易晉之六二受玆介福于正母本義却引周禮為證可以見矣然則小過之過祖遇妣詩之似續妣祖皆當以此義看矣其必特祀何也姜嫄若果帝嚳之元妃則享於禘足矣去嚳而獨享其妃可乎意者非元妃而不敢配者乎祭法凡有㓛德者皆可祀詩曰厥初生民時維姜嫄生民如何克禋克祀以弗無子履帝武敏歆攸介攸止載震載夙載生載育時維后稷此所以不得不祀也乎大戴記帝嚳元妃産后稷次妃産契次妃産帝堯次妃産帝摯若是以長也則摯者少帝也何故先摯以賢也則何故捨堯以嫡也則何故捨稷此皆不可信其非嫡而稱妣何也當時但稱元妃次妃死而稱妣亦冝矣


初獻六羽 

春秋考仲子之官初獻六羽先儒以為非禮者是矣然左氏謂天子八諸侯六大夫四士二公穀謂天子八諸公六諸侯四其說不同若従公穀子男將如何故論語集註断従左氏為是凡嬪嬙之䘮必用大夫之禮王子之祭其母亦必用大夫之禮使大夫而不用樂則已如用之必將用四羽以此推之凡不涉於天子諸侯之僣者皆無所不用可知抑穀梁所謂於子祭於孫止者何也李氏引易牲祔於女君之禮謂别廟非禮凡祔之為祭非入廟也大夫士支子皆祔其無廟者設壇而祔與此何干汪氏引攝女君之禮謂孟子卒則聲子攝小君矣仲子先君之妾安可為之立宮此又不然雖攝行女君之事其為妾則均若果聲子也則合行小君之禮而入宗廟耶此皆隔靴爬痒不足以發明其義也仲子若是公子之母則公子自立廟如大夫禮若是隱公之祖母則大夫尚祭三世身為國君闕然於祖母可乎公羊謂為桓祭其母穀梁謂惠公之母二說未知何得而若従公羊其義固然若従穀梁則非謂其於孫不止也卽歴惠至隱晩也若成於惠公之世常事爾何書焉凡宮內之職亦有品秋一如外朝况承恩有子與公子並宜視公卿為例不逮于孫断無此理魯僣天子之禮久矣謂之初獻則前此八羽可知别於宗廟减八為六而猶不覺仲子之宮非諸侯之禮故聖人書之惜其不用大夫之四也於此而用四則宗廟之六羽亦明矣此聖人之微志也


六鷁退飛 

春秋僖公十六年隕石于宋五是月六鷁退飛公羊云視之則石察之則五視之則鷁察之則六徐而察之則退飛五石六鷁記異也其說未明凡鳥飛無㝎向何云退飛若云欲進而反退則必有迅風而為之驅也書曰大風足矣何必言鷁退耶余驗之鳥為風逆不進而反退者未必為災何足書乎左氏曰隕星也盖流星墜地則皆石今人徃徃有驗者以其大故知其為石大星墜地所以為災五者非一日也始以朔墜餘四者皆以是月而其終也尤甚光大適有六鷁聮飛驚駭退飛過都非两事也前言隕宋則非都也而継言過都則見退飛之逺所以為大災如史云狄泉侯人馬辟易數里也明憲宗十三年有大星飛流光芒燭地蜿蜒如龍朝宁之間人馬辟易或使有大鳥其必全羣退飛矣


六鷁退飛 

春秋僖公十六年隕石于宋五是月六鷁退飛公羊云視之則石察之則五視之則鷁察之則六徐而察之則退飛五石六鷁記異也其說未明凡鳥飛無㝎向何云退飛若云欲進而反退則必有迅風而為之驅也書曰大風足矣何必言鷁退耶余驗之鳥為風逆不進而反退者未必為災何足書乎左氏曰隕星也盖流星墜地則皆石今人徃徃有驗者以其大故知其為石大星墜地所以為災五者非一日也始以朔墜餘四者皆以是月而其終也尤甚光大適有六鷁聮飛驚駭退飛過都非两事也前言隕宋則非都也而継言過都則見退飛之逺所以為大災如史云狄泉侯人馬辟易數里也明憲宗十三年有大星飛流光芒燭地蜿蜒如龍朝宁之間人馬辟易或使有大鳥其必全羣退飛矣


史遷不知聖人 

司馬遷尊夫子列之世家其不識聖人之甚也逰於聖人之門者必無弑父與君之大惡矣其傳子貢則慫惥田常勸成簒奪謂由於孔子至於誘陷夫差特餘事鼎鐺尚有耳遷獨不聞夫子之朝服請討乎遷之史多本國䇿其傳滑稽去就不審淳于髠一條有可以鍼砭俗耳漏而不採何也髠一日而見七人於宣王王曰千里而一士是比肩而立百世而一聖若随踵而至今子一朝而見七士則不亦多乎髠曰夫鳥同翼者而聚居獸同足者而俱行今求柴胡桔梗於沮澤之間則累世不得一焉及至睪黍梁父之隂則郄車而載耳物各有儔今髠賢者之儔也王求士於髠若挹水於河而取火於燧也髠將復見之豈特七士也盖其進未必皆賢凡求士之道實不外於是要在擇之如何耳不可以多而為咎也


儒術 

世之目以儒術者有两歧讀書談道謂之理學考㨿于冠昬䘮祭之儀者謂之禮學二者各有所主不相通夫禮者天理之莭文理與禮豈容二道理者搜覔於玄妙之中剖析於毫芒之間而又舉世之所不曽留心者故其是與非盖無人覈知則儒術安得不益晦耶然其用工之要必従自己身心始而敬為莭度觀朱夫子敬齋箴可得其要領也其篇首二段指表之動静而實為持敬路逕表旣理㑹裡亦可以交正而載兢洞屬亦従此為之基也其以外餙誚世者卽傷敎之言也彼務外而忽內者自是其人之罪亦何有外嵇阮而內程朱者耶禮者尋常日用所不可闕法敎既立違者取駭故雖博徒倡流至其昬䘮之變莭亦肯詢訪於知識彌縫于耳目惟懼辜責之或致古聖人御世規模於是為大矣然古今㳂革諸儒黒白絲棼麻亂互争迭售非明眼細心實未易辨得出也或者曰禮時為大咸出人情不必膠柱於徃古然人心如面萬億不同智愚賢不肖各自徑情則天下其有不亂乎或又曰家禮既著已成三尺古禮雖存不害都㤀此未曾經歴者也家禮亦依古而通變者也依古則本立通變則勉俗故所以為至自家禮至于今又已五百年風移俗易有不可以不變者若全昧其本則將何㨿以通其末乎况其錯莭愈繁毎出於家禮之外若不凖於古則將於何取則哉余以是歎嘅于今之行禮者矣


註疏有誤 

古禮之所信従不外於註疏而註疏或誤有不可不辨者略舉數端庶子之子承重於妾祖母也君父並䘮不服父服也継禰之宗不斬於長子也此三者不覈於本源亦無奈於末流聚訟其有既乎小記云為慈母後者為庶母可也為祖庶母可也孔䟽謂或庶子為父他妾之後或庶孫為祖妾之後皆如其母服三年也故䘮服圖式宋薛紳父歿而飬於祖母及祖母亾而疑其服議者引小記云他人為後尚三年况父之所生母耶此已成㝎論然通典分明云庶無傳祭不三年此盛水不漏之說也孫於祖朞故朞於祖母於父三年故三年於母何獨庶孫朞於祖而三年於祖母耶祖服止於朞而加至三年者為傳重也禮妾母不世祭所傳者何重耶小記之言非此之謂也本謂為庶母後則如其母服三年為祖庶母後則如其祖母服朞也其祖母尚朞况祖慈母耶其義玲瓏無礙而但緣孔氏之一錯轉為圖式之謬従通典者主朞而㤀圖式従圖式者主三年而㤀通典两皆有執不能相屈此孔穎逹之過也曽子問云君䘮服於身則不敢私服君之䘮服除而後殷祭禮也註疏皆云有君服則不敢服父母之䘮而待其䘮畢然後方行大小二祥之祭也推此而極之又謂父䘮在後不敢成服而待君䘮之畢也玆豈然哉按禮君與父䘮並則殷事赴葬互相輕重頓無專公棄私之義若如疏說或君䘮連仍至於五年十年之久則亦將奈何此必無之理也古者自始死之後成絰成衰皆稱成服葬而變衰期而除絰皆稱除䘮凡䘮旣葬除成服之衰而受以成布除麻絰而受葛旣練則除䘮者先重者故男子除首絰女子除要絰所謂變除也故成服始於戴絰除䘮始於受葛國君之未葬不可祭故必待卒哭除䘮而後方舉私䘮之殷祭所謂過時不祭即七月五月之時時者非歲也此豈難曉之禮而漢唐諸儒云爾何也今人抅抅於此未能透看故不能一遵乎古亦不能脫略於俗半隂半陽不成頭緖甚可笑也䘮服傳云庶子不為長子斬不継祖也記云不継祖與稱也賈公彦云継禰之宗不為長子三年也凡為子服止於朞而加之三年者為傳重也身為父後將所傳重於子而與他子䓁可乎夫父之支子稱庶子可也至支子之長子於祖則固庶孫矣於父則嫡子也何以謂庶子若果如賈說則當云庶孫不為長子斬不當云庶子何以謂不継祖與禰凡継祖継禰則皆為長子斬而否者不服也盖祖者舉重而言也大夫三廟及祖下士祖禰共廟皆以祖為言䘮禮朝祖其實先祖後禰則継禰之宗宜朝于禰矣今人或抅於朝祖之文継禰而不朝其不通如此此何以異例余故㨿庶子之文引朝祖之義質之博禮以三年為断未為無所考也各有備論玆不該錄


史䇿先見 

事未到而獨覺謂之先見或勢有必至如寒暑之徃復亦非難曉孩兒蚩蒙春不知有夏秋不知有冬有丈夫曰寒熱將至矣是孩兒之所爲智而非所謂先見也若夫懸度於萬里之外默運於千歲之後若燭照符合方是明智如史䇿所見徃徃有神鑑鬼筭何其異哉然猶疑夫古今人愚智雖曰相懸何其在古如是多聞而在今如是不見乎上智之人事皆前断行無歧别其餘莫非事同而趣異無所凖槩者也其於在已或一左一右始東終西有偶然而幸得有詳處而反悔者相接也况乎他人心如面殊事與時舛百塗千蹊如何能臆料而咸中耶是必不然矣如前史所稱特著其中者耳其當大事處大權必有勸與止未必皆的見也従其勸而敗則勸者為愚而止者為智矣成則反是従其止而成則止者為智而勸者為愚矣敗則反是擇其成而断其智安徃而無先見乎此古今同然也人或覧古追前竊竊然慕效之臨事臆决謂覩其未形多歸於妄想奚可哉


古史善惡 

春秋之世或人之言語地位甚高非後来所可及而至於行事之際不免有甚駭極恠與後史差不同是何王澤未竭淳朴猶存而人事之不淑反不逮于後来耶此非後之勝前卽此公而彼私也史者所以勸善懲惡著其善而不諱其惡前史之公也如後世秉管者不過憑依野談碑誌輳成國史便是有勸無懲如鳥墜一翼車闕一輪不離私意套中矣朱子彚宋朝名臣錄此異於國史故善善長惡惡短亦其冝也至語類私相告語不可掩其是非則如胡銓孔道輔之徒徃徃有大驚小恠極狼狽者此便是公是也作史所冝取然後人以此為諉箱篋之間逞憤售詐索瘢覔疵爛熳於噴血文字遂使人迷其臧否之真則惡矣


愼庶孽 

史記樂毅傳修法令愼庶孽觧者謂防愼使不得顯殆非也此出於戰國䇿愼正作順順與慎通用說見易蒙升本義孽如孟子所謂孤臣孽子抱寃不得志者也故順而撫之尤所以得人也當生聚敎訓之時齗齗乎嫡庶之别而不使之方幅齒遇可乎按雜記大夫之庶子為大夫為其父母服大夫服疏庶子雖為大夫其年長於嫡子猶在嫡子之下此是妾子而不礙於登仕在家雖有貴賤之别仕本尚德故然耳何甞以庶孽而愼防之耶史遷雖換順作愼猶是愼護之義字易而意未甞不同後人以已意觧之而黒與白判矣由是而為操㘦側室之柄則過矣觀書一字不可不察或曰此不過使諸孽不得恃寵而窺覦立嫡之位與無易樹子同義見韓子難三篇當考


張祿 

劉向說苑善說篇有張祿者為孟甞君入說秦王而大遇此范睢同時又有此姓名而亦遇於秦恐無此理意者睢不獨變姓名亦且諱鄕謬謂齊人當時有傳錄者向又距子長不逺未及見史記為其所欺也此尚如此雖欲憑㨿傳疑卞别千百年前是非豈不難乎


權輿 

秦風云於我乎夏屋渠渠今也毎食無餘吁嗟乎不承權輿按管子齊佚田說桓公曰善者用非其有使非其人因諸侯權以制天下管子曰國有十年之蓄獨出獨入莫之能禁止不待權輿故佚田之言非也所謂權稱也輿載物之槃也二者推移停當而得其中也管之意盖謂自治旣厚人莫能與敵何必待權輿於諸侯乎以此推之詩之權輿亦恐同然盖國之用財亦宜稱量輕重不至匱竭方免於危亾始也有夏屋四簋之饗至於民㪚財竭不免無餘不飽是不能承用權輿之道故也夏屋以四簋例之恐是大房也所謂籩豆大房是也此可備一說


莊蹻 

人稱古之最不善者曰跖蹻不知蹻之惡何䓁與跖傡耶荀卿椘人也於椘甚詳其議兵篇曰齊之田學椘之莊蹻秦之衛鞅燕之繆蟣是皆世俗所謂善用兵者又曰椘人鮫革犀兕以為甲鞈如金石宛鉅銕釶慘如蜂蠆輕利僄遬卒如飄風然而兵殆於垂沙唐蔑死莊蹻起椘分為三四是豈無堅甲利兵也哉其人可見按通考蹻莊王之苗裔頃襄王使將兵循江上略巴黔以西蹻至滇地方三百里旁平地肥饒數千里以兵威㝎屬椘欲歸報㑹秦擊椘道塞不通因以其衆王滇變服従其俗史云椘威王誤後孟獲所居卽其地


射御數 

周禮六藝註說多未曉其五射則白矢謂貫帿過見鏃白也貫則鏃在隂何可見也愚意白者指其羽也謂矢皆不捆復白見於帿中參連謂前放一矢後三矢連續去也凡射者莫不皆然若是而有中不中則其不中又不足取也愚意上下一直相連在帿中也剡注謂頭高鏃低剡剡然也愚謂頭高鏃低者矢力不足以逺至善射者必頭低鏃高縦不能如此何必取反是者耶若然者雖中謂之揚觸두001而不數也愚意謂矢鏃同注一處易曰剡木為矢後之鐡鏃即剡之意也襄尺謂臣與君射襄君一尺不與並立此亦何人不然而於此取之耶愚意襄駕也詩所謂上襄是也四矢皆中而如駟馬之橫聮也井儀者亦四矢皆中而其形正方盖有皆中而不能齊整者有上下相連者有合注一處者有左右橫聮者有四隅正方者是謂藝成也五御則鳴和鑾者徐疾調也逐水曲者周旋也過君表者徐驅無聲也舞交衢者折旋也逐禽左者疾驅而不失範也非謂眞有君有禽其馳驟之法當如是也九數則余略涉筭家知其說不外於方圓勾股之積羃而已凡儒家所當究者只是步天樂律二事其他亦不過因乗商除而無不通至於盈朒正負之類卽雜家之小數畢竟無用聖人必不敎人徒弊精神如此也盖數至於九而極故曰九數
[난-001]觸 : 觶


韓信 

余仲氏甞謂余曰昔年與一武士談武士云古之英䧺非有别般只處事完備乗便克勦風聲一振翼角来傅勢轉㓛就是謂英䧺其威名之未顯不但人不能知己己亦未信苟值禍亂安知我軰人非韓彭之儔匹耶此說甚是知言汝宜識之余更思之韓信之事亦似偶然始以項羽不用故去如置在龍且鍾離昧之列未必舍之旣入蜀又非滕公不過為劒頭驚魂入蜀而又逃非蕭何之力終必敗亾其知足以知項而不可謂知劉矣當其擇木之際張良燒棧惟有故道一條走巴信於是諳其路矣秦人之㤪邯翳䓁淪於骨髓信於是覺其勢矣幸而為將従思東之士㝎三秦如拉朽此天也非知力可圖也後人之服其智者不過換幟囊沙木두001也然趙之空壁何以預料也井陘之厄如此則趙處四戰之地前後一不聞有用李左車䇿者何也壅水於上半渡而决非孩童必不受其欺龍且亦有目有心之人諸將又許多信何以知其必獲又若隂師而渡運木作筏車馬糧餉皆可致何必為彼若先覺亦不可以利涉矣此皆未可曉也以言乎智計則髙祖詐稱使者入軍換旗幟信猶未覺榮陽髙㑹椘兵来襲信方在軍幸而得脫安在乎戰勝攻取而多多益善也以此論之向者武士之談煞覺有理人固有愚智之判抑亦幸不幸者多占分數其懐蔵技能卒埋没不聞者置不論三軍之中亦豈無智勇邁世者乎特因彼為將我為卒故含嘿被驅赴死於鋒刃之間者何限是可嘅已按三才圖㑹有木罌之制甕受二石力勝一人以繩句聮編槍於其上此恐後人傅㑹為說耳綱目不載此事可考
[난-001]木 : 木罌


心一 

武王曰紂有臣億萬惟億萬心予有臣三千惟一心此用兵之要訣天下之事得勢為先惟兵為甚夫有一以當百者百人之所用力非一人可辦中人之力可舉百斤而人未有萬斤之力然而勝之者一故也余甞驗之驅雀人居田畔揮䇿疾聲衆翼易飛而單口難動衆則必有先驚者一起而百随矣單則或揣其無害而止故朱序一呼風鶴助勢可以驗矣易曰二人同心其利断金以二同之心敵各一之力一之不能勝二㝎矣一旣輸焉百一亦均故其勝負之决只存乎時刻之內毫釐之間勢旣傾焉則如山頽水潰誰得以遏諸是以君子之用兵先務心一心一則力一力一則無敵衆寡非所論也五指之更彈不如捲手之一挃萬人之更進不如百人之俱至故孟子曰使民親其上死其長心一之謂也


二首六身 

二首六身註者錯觧所以難曉自郤成子承匡之㑹至此戊午卽七十四年而云七十三年何也註謂以甲子計之也以甲子計則其果有不同耶凡五數始於一而極於萬萬為首千以下為身則必將以一為尾也二首則二萬矣只言六身則或恐人疑其六千而已故更云下二如身下二者百與十两位也如身謂與六千之身同數也非謂下其上二畫徃置身㫄也其布籌之圖形如亥字㨾故史趙従而名之曰亥也士文伯曰二萬六千六百有六旬合四百四十五甲子而其四百四十四甲子為二萬六千六百四十其季三分六十存其一則為六旬依暦家筭術置二萬六千六百六十日自正月甲子朔始以三百六十五日二分五釐約之二分五釐者四分日之一也得七十二年餘三百六十二日中間二十七閏已在七十二年之中也暦術以三百五十四日為歲則於三百六十二日內得一歲餘八日也揔得七十三年而為次年戊午正月初八日揔計日數恰滿七十三年而未滿於七十四之數故零八日不數也若曰其數合為七十四年則不成說矣然則此當為正月今謂三月癸未何也周自幽王以前時月之名皆與夏正同於詩書可徴其改時易月即東遷以後事春秋之始惟晉不用時制猶守西周之舊如晉之滅虢晉人謂之九月十月之交魯史書曰十二月朔數行之內名稱自别又竹書紀年分明說晉不用周正今見於杜預註可考此豈鑿空而云爾耶至悼公之立魯史晉語皆云二月乙酉至是分明用時制耳絳人之生在不易時月之前則所謂正月朔者建寅之月也歴七十三年復為建寅之月東周以建子為正月則實為三月初八日癸未也仔細推究如目視而掌指不可亂也盖平王之事先王之所未有也絳人親見沿革嘿知其非而不敢言只記甲子曰不知紀年其賢可想師曠又不言某歲以承匡之㑹為證其亦知絳人之志而典古㨿實可謂多識者也史趙士文伯推數辯博俱甚通材矣趙孟之推賢讓能尤覺不易故曰朝多君子也建正說詳在孟子疾書按亥非絳老之言布▣두001之形古未必然恐不成說愚謂亥與該通史趙既聞其言釋之云其數該有如此云爾
[난-001]▣ : 籌


謝安寇凖 

謝安石淝水之捷真幸耳兵家之勝敗無常當其氐鞭未投融也未墜序也未號而山壓夘完渠安得以唾手耶是其心以為戰勝則安戰敗則亾外此無他下手與其恇怯而騷民不若鎭物以圖㓛故揣敵輕重勝籌在握大小强弱未必專繫乎此也如是而天不祚晉鋒銳一挫此實無可如何於是以身殉之家國俱亾方無遺憾此安石之㝎計也雖使聖賢當之亦不過如此至於寇莱公澶淵之戰則有不然者耶律雖强不若秦晉之相懸也寇勢雖猛不若淝水之迫蹙也彼猶是疆外之侵伐而中原依舊是我有也親征雖謂鼓發士氣任將得人亦可以禦侮也今也勝則功名可立敗便君臣被虜其機如此戎陣非僥倖之地君國非可試之物不思所以方便而全安之乃敢拂人心而強吾君勇徃不恤噫危矣莱公之心卽安石之心而宋之不敗特天佑之矣後来孤注之讒安得不售古人云當大任如升髙竿膽不大亦墜心不細亦墜如莱公者膽大而心不細耳


鄭漁仲治水序 

天下之事有巧合而實不是者鄭浹두001漈漁仲云禹之治水自冀始北方水也次兖青徐東方木也次楊荆南方火也次豫中央土也次梁雍西方金也以天下之勢言之豫在天下之中而與徐兖接境何不自徐兖入豫而先楊荆也其為相生之序如此鯀之汨陳盖不如此也然此特偶然非如漁仲之所指治水當因其水勢而為之先後何必㘦㘦然循五行之相生耶此與沂浴冠者五六為三十童子六七為四十二合七十二弟子也若以巧合而疑其實然則聖門之童子多於冠者治水之序亦猶是也
[난-001]浹 : 夾


經入畡數 
 
椘語云百姓千品萬官億醜兆民經入畡數以奉之風俗通云十兆曰經十經曰畡經或作京畡與垓通也古者有官未必皆得姓則百姓者其長也而品指庶僚也遂人之法五家為隣五隣為里四里為鄼鄼是百夫之田而立鄼長又十夫有溝溝上有畛則百夫而十溝矣以至於方百鄼則為萬官而為溝者億為民者兆也民皆以十畝為公田則國入者經而一夫百畝則其數為畡也以井地之法則三夫之長為一里萬官之田恰為方三百一十六里有竒之地出車千乗者也當與朱子井田類說互考註者不能發明故備論之


九合 

史記桓公云寡人兵車之㑹三乗車之㑹六九合諸侯一匡天下此分明合三與六為九也管子覇形篇兵車之㑹六乗車之㑹三九合諸侯反位已覇封禪篇兵車之㑹三乗車之㑹六九合諸侯一匡天下此必有一誤而史記用封禪文也穀梁傳莊公二十七年衣裳之㑹十有一兵車之㑹四然則㑹不以兵車者不止於六也此不過語有錯傳也論語九合諸侯不以兵車此又九㑹而皆用衣裳數雖九而與史記管子不同所以訓九為糾然九與一對勘亦恐以數為觧


征對馬島 

余於朋友家亂中得國朝征討錄者今之儒士得見盖鮮也恐乆益泯也刪其繁略著之世宗元年己亥夏五月辛亥倭入庇仁縣旣又尹得洪平道全䓁遇倭于白翎島斬獲餘皆溺死道全者本倭人前此道全宻通對馬島云朝鮮待汝寢薄若侵掠恐動必如初至是道全為助戰兵馬使戰又不力命竄于平壤於是議征對馬島僉曰待賊還獨兵曹判書趙末生曰可乗虚也乃命長川君李従茂為三軍都軆察使將中軍禹博朴成陽黄蒙佐之柳濕將左軍朴礎朴實佐之李之實將右軍李蕆李順蒙佐之發慶尚全羅忠清三道兵船二百餘艘合甲士别牌侍衛騎船軍萬七千餘人越十一日壬戌李従茂䓁辭上親餞于白沙亭又命捕倭到浦者五百九十人誅其頑凶被殺及投水死者百三人以平望古䓁分置內邑望古道全之子也六月壬辰李従茂率諸軍齎五十日糧直向對馬島倭望之以為島人也持酒来迎大軍継至倭走入險奪兵船百四十餘艘斬首百五十級焚廬舍不可勝記獲漢人被虜男婦百餘人置柵為持久計倭請救於一歧上松設㐲而待左軍朴實見兵少欲乗高掩擊㐲發不利偏將朴弘信䓁死之倭追擊我我師墮崖及戰死者百數十人李順蒙䓁力戰拒之倭乃退而中軍不下船也島主都都熊瓦奉書乞退師修好曰七月有颶風大軍不宜乆留七月丙午李従茂帥舟師還賜諸將爵級有差壬午親宴東征將士愚按對馬島者古今言本屬新羅㨿三國史未見其必然然其地土無數尺之厚惟橘柚及南草最盛其人業啇敗仰食朝鮮是柄在我矣苟恩以撫之威以臨之處之得其道可以折箠而制其命矣何至於勞師乎我國銕劒不利偷惰狃習而遽圖闘力未必得志於外也是役也左軍失利右軍力拒李従茂䓁牢守中堅憑軾而觀其敗䘐罪不容誅及歸爵賞先及何以為死上之勸㢤


征建州衛 

婆猪江酋長李滿住者為建州衛指揮先是滿住與林哈剌及沈吒納奴冐作火剌温野人服入閭延府剽掠人畜甚衆至世宗十五年癸丑春正月壬戌但還男婦六十四口紿曰火剌温掠朝鮮人口我追至守定山奪以還之也上曰婆猪之賊為火剌温迫逐失其巢宂而乞住江濵我許而夘育之今反如此不征後必難圖也乃命判中樞院崔潤德為平安道都莭制使將中軍李順蒙副之戶曹叅議金孝誠為都鎭撫崔山海將左軍李恪將右軍先遣朴好問䓁偵視賊情發本道兵三月庚辰潤德㑹諸將于江界誓師渡江李順蒙向李滿住崔山海向車餘李恪向馬遷李澄石向兀剌金孝誠向林哈剌父住寨洪師錫向八里水潤德向林哈剌八路軍合萬五千七百人也有四獐入營潤德曰此野人送死之徵也壬寅討林哈剌沈吒納奴先潰於是㪚軍搜捕退營石門設鹿角城時野火燒盡馬無芻且大雨潤德禱天泣下雨乃止有白氣在營上如匹練占曰吉遂進軍吒納奴寨榜文招諭而還殺獲三百三十獲馬牛百八十我軍死者四人五月奏凱愚按婆猪江源出胡地至理山入鴨綠水通考小遼水出遼山西南流與鴨綠水合大梁水出句麗國西出塞外入小遼水意者婆猪或小遼之别名也髙麗恭愍時欲絶北元以我太祖為東北面元帥擊東寕府兀剌城城距理山府二百七十里北渡鴨綠婆猪二江至城三面壁立惟西一面可上也同知李兀魯帖木兒率三百餘戶来降其酋髙安慰猶㨿城太祖手射七十餘人皆中其面髙安慰夜遁於是東寕以南一空也東史有進克東寕事恐是一時事也李滿住者似是兀魯帖木兒之種而為火剌温所逐来住婆猪則火剌温亦必指兀剌城渠首也滿住祖阿哈出及其子釋家奴以有㓛明朝賜姓名阿哈出曰李思誠釋家奴曰李顯忠顯忠死滿住嗣後滿住為我將柳子光所擊斬潤德之還上欲依唐周故事親出迎宰相黄喜䓁沮之夫人主之勢不患不尊患臣下尊之過而驕心生爾黄翼成不能將順啓人主自大易兵之心何哉世祖十三年丁亥夏四月義州牧使禹貢䓁㑹獵于大昌山下遇賊僅以身免士卒多被殺掠方議討罪秋八月遼東都事移咨云建州三衛累犯邉境將以九月二十七日搗其巢宂已經奏請勑朝鮮國王絶其歸路於是以中樞知事魚有沼為左廂大將同知事南怡為右廂大將鎭北將軍康純為西征主將右叅賛尹弼商為宣慰使指授諸軍方畧丙戌康純部分騎步兵五千四百人屬左廂魚有沼由義州四千三百人屬右廂南怡純自領强勇六百及獅子衛射隊由江界俱至皇城坪諸將皆欲合軍南怡曰此距防墻二百餘里道險人不並行馬不成列今並輜重二편001萬衆魚貫而進脫胡人先扼鞍峴前軍受敵後不相應則危矣不若左廂由仇郎介洞攻兀彌府右廂由三歧峴攻蒲州倍道出其不意也純然其言辛卯右廂涉婆猪江南怡及前鋒李克均䓁攻李豆里古納哈部落陷陣將柳子光攻李滿住部落斬李滿住古納哈䓁二十四級獲其下及漢人三十馬牛三十餘匹兵仗器械無數焚燒家産斫大樹白而書曰朝鮮主將康純領兵一萬滅建州衛留一日待天兵不至班師遂退陣于防墻賊登髙呼被虜者名拊膺慟哭翌日有百餘騎来逼矢石如雨克均子光䓁逆擊走之魚有沼襲多㑹坪勝之衛將禹貢李叔琦䓁踰兀彌府又大勝殺八十餘人獲馬牛七十餘匹焚燒家産又斫大樹白而書曰朝鮮左廂大將魚有沼䓁領兵一萬滅兀彌府待天兵不至班師遂退營賊来追大將令前軍促行賊以為奔趕至平地有沼與諸將囘軍逆戦走之殪三十餘人至鳥越伊站餘賊先㨿險叔琦䓁仰擊勝之迫曛設㐲阻阨賊果至斬殺却之有酋魁三騎擐甲率兵直趨有沼有沼挺身出射殪二人有沼馬中箭易騎追斬餘悉遁十月旋師奏凱後十三年我成宗十年己亥冬十月明朝降勑曰建州女直屢犯邉陲罪在不宥已令監督總兵䓁官刻期征剿王如遣偏師遥相應接報酬之典朕必不緩命右贊成魚有沼為軆察使發平安黄海永安三道兵一萬赴之旣而有沼以江氷未堅罷兵還十一月天兵果入建州至蘇子河俘虜男婦百九十餘人而歸上命鞫有沼擅還之罪以左議政尹弼商為都元帥平安道莭度使金嶠副之賜襦衣披肩以勞將士十二月庚申弼商䓁領兵渡江越五日甲子分道入攻賊新經掃蕩餘孽茇舍而居或五六戶或七八戶謀更入寇請師於隣寨方釃酒候之聞車馬聲始以為隣兵矣乃倉卒驚㪚於是縦兵急擊其騎者僅得脫餘皆斬獲越十七日庚辰凱還遣魚世謙奏聞帝降勑褒奬世謙作獻俘詩云百尺深池百尺城聖明千載際時淸手中掣得鯨鯢首不愧凌烟掛姓名愚按大明洪武間分女直置百八十四衛署其酋長為都督都指揮指揮䓁官建州三衛卽近遼之地所謂熟女直婆猪野人是其部落也南隣我境西接遼瀋寇抄作業非朝夕之故也大朝徴兵義合赴戰一入而天兵違期再發而我師失律未曽挾攻殄滅餘燼復熾魚有沼恃㓛方命罪不可逭可勝歎哉
[편-001]二 : 一


征尼麻車 

成宗二十二年辛亥春正月尼麻車野人寇造山堡搶掠人畜慶興府使羅嗣宗追之中箭死上將問罪時永安道觀察使許琮還朝上問之對曰城底野人吾都里䓁皆言可伐女直兀狄哈有五姓而尼麻車最盛居速平江邉距我境五日程其間有欝地林深路阨過此平原矣可以長驅今不徃征不惟尼麻車益肆侵犯吾都里亦必輕侮於是以許琮為都元帥大司憲李季仝為副元帥發京外七道騎步兵二萬刻日進討是時城底兀良哈大護軍阿良哈願為嚮導琮率李季仝田霖黄衡䓁諸將由穩城造浮橋於豆滿江十月辛酉渡師夜有兀狄哈逰兵擒斬三人餘四人逸琮聞之恐機洩下令促行乙丑前軍踰欝地逸者奔告兀狄哈兀狄哈以百騎来挑戰我軍射中阿良哈虜阿速大軍継至賊㪚走翌日丙寅入賊巢賊逃匿無所得焚蕩廬舍丁卯糧盡班師賊五百騎躡後後軍力戰殺傷相當甲戌還渡江愚按輿地勝覧訓春江入於豆滿愁濵江源出白頭北流為蘇下江一作速平江歴公儉鎭先春嶺至巨陽東流入海兀狄哈在速平江之南速平之外瀰茫大野兀狄之南惟有欝地險阻又有河順坪濶逺無限則恐是下接訓春坪者也道路多坪而少麓輕騎疾驅數日可逹彼不過兀狄哈五姓之一衆不滿千若用阿良哈之䇿使城底野人攻之别調一枝軍助其聲勢足以宣威不然發本道竒兵用甘興覇刼營之術蔑不勝矣計不出此前有九都將後排五衛將左右两亞將前後三援將團成八陣六花之勢曠日持久先聲後實彼隔嶺寇盗其有不覺之理耶兀狄哈逰兵之被擒也一人卽兀良哈而不斬此則不但阿良哈之嚮導於彼亦兀良哈之為偵於尼麻車也而此猶不悟軍其有㓛㢤我邦之武備不競如此所謂兀良哈者與兀狄哈異種而吾都里卽兀良哈之部落所謂城底野人也世祖五年歸順其浪孛兒罕及其子伊升哥隂蓄異志被誅孛兒罕子阿比車誘引諸種累犯邉境越明年冬都軆察使申叔舟䓁到行營宣言將有厚賞諸胡動於利争来欵因而擒殺數百餘人分軍入胡地三百里焚巢而還自是兀良哈槩多懐服而惟兀狄哈諸部尼麻車䓁間有侵掠如此後宣祖六年癸酉我髙祖考従兄判書友直為穩城府使懐来得野人心公去九年有尼蕩介之亂沿豆滿諸胡相率為亂獨穩城城下之胡無叛意申砬頼而立功云尼蕩介是㑹寕城底野人似是兀良哈之種也自辛卯以後數有忽剌温酋胡卜占■台之亂搶江外藩胡殆盡侵我邉邑掠其男婦或欵塞願受職而不許或邉帥動兵示威覊縻之先是老土藩胡耕種我地邉將遣人禁抑胡縊殺之李守一李适䓁分道入攻焚其廬舍而還老土者即李滿住之遺種也阿骨打盡虜遼東熟女真者即其地也本居婆猪江與江界接近滿住既誅必移居白頭之西與我北邉不逺而忽剌温卜占台亦不過兀狄哈之種落也盖兀狄兀良皆近北女真之種而與老土不同也乙巳廵察使徐渻䓁欲舉兵討罪遇㐲而敗死者十六七朝野震駭忽勢益張宣祖四十年丁未忽胡又謀屠慶興藩胡藩胡請救於老土老土鐡騎五千繞出白頭山外穿我穩城塞直擣慶源忽兵大敗扵烏碣洞卜占台由是不振此西北邉圉始末也朝廷毎興數萬之衆勞費不貲所獲不過若干至於邉帥乗機用計則金遇秋以四百騎擣楸島邉彦琇䓁擣時錢賊窟斬三百八十餘級以雪鹿屯之耻申砬以一州之軍遮截麻田賊萬騎既觧訓戎之圍追斬七十級直擣其部落鄭見龍發六鎭兵殱易水部若撥䵄振枯其餘以小敵衆竢便樹㓛不可盡記比諸動一國之力只焚空廬而返者不可同日而語矣以此觀之東邦兵力未甞不强才智未甞無人但患廟䇿失其冝耳可勝咄歎


三浦倭 

征對馬島之後倭人六十戶来居薺浦釜山浦塩浦䓁地朝廷許之後漸滋蔓邉將虐使甚苦中宗五年庚午夏四月癸巳倭人誘引馬島倭領兵船數百艘来陷城堡以黄衡柳聃年為左右道防禦使發京畿忠淸江原三道兵赴戰越十二日甲辰衡聃年及慶尚右道兵馬使金錫哲分道進攻右道水使李宗義釜山僉使李俌由水路並進賊退屯薺浦衡先入諸將継之人持鹿角木賊不敢逼又以投石軍為前隊賊盾皆破賊敗走争舟自相刃及中矢溺死者不可勝計舟没者五艘斬獲二百九十五級愚按馬島之役因平道全䓁引倭至也當時捕諸島倭悉置內邑後必有蕃殖益衆者矣今又倭大趙馬奴䓁用道全故智雖得底平而一番大騷擾矣畢竟非我族類因釁生亂終不若郭欽驅出之䇿為得也然鄭見龍剿滅易水胡以降倭為前鋒得其死力惟在用之如何耳今聞沿海諸郡多向化村自成廬落邑民不通婚姻盖賤之也異日或有寇亂未必無乗機媒禍也中華之閥閱族姓原出胡貉者何限今倭人傳世既逺進而中國之者乆矣獨何甚哉今倭舘男女相通者誅此固善法而其向化久逺者宜令諸郡揀閱任使㧞其尤而顯之稍稍與國人混居方始委曲耳


金鏡䇿 

元布衣趙天獜上金鏡䇿條陳九徵二十六羙三十九類與夫三安言多可採以為唐以軆貌豐偉為貴所謂市瓜喜大而或失其香晉以淸談虚曠為先所謂畫餅充飢而委無真用王者之左右陪僕不正如蝎蠧之內生天下之大官小吏不賢如蝗螟之外起余謂後世詞科又所謂以戈㫪黍而用非其求也瓜猶充腹畫猶類真戈非㫪黍之物聚海內之戈搗天下之黍其有庶幾乎哉市瓜冝取甘香充饑冝取餅餌㫪黍冝取杵臼顧反舍此取彼何㢤明宣宗詔曰古人取士於鄕後世惟考其文欲得真才難矣然文章議論本於學識有實學其言多剴㘦况士習視朝廷所尚在激厲成就之有道也此言猶為彼善之歸是故必以經義時務為主余見當時對問文字率能津津理趣宜可以發揮資用猶不似我國之以表賦半日之功立登華貫也


卞莊子 

聖人論成人臧武仲之智公綽之不欲卞莊子之勇冉求之藝文之以禮樂夫智勇者以義言也彼妄意室中知則知矣必也辨是與非然後方可謂智撫劒疾視决則决矣必也取義輕生而後方可謂勇先儒謂武仲之智非正者恐不合聖人之㫖若然聖人奚取焉苟使不正而必待乎禮樂以文之則當時詭詐捭闔者何限而必獨指其人耶論人冝以聖言為断聖既有㝎說後學何疑焉意者武仲智則明矣私意未去故行有不逮如以防求後之類罪在於行非智之不明彼非不知求後之為要君特牽於己私雖知而不能踐也然則初不係於己私者必將無不明矣故聖人取之然所謂成人不但智之明亦必在禮樂進反之間方是合理此則非武仲所得與也至於卞莊子决知其勇於従義如聖人之所指者也夫血氣之勇不可有聖人奚取焉特當時以勇見稱故後人乃以刺虎誣餙之至載諸子長之茟而不復可雪若果然矣聖人之門固有子路之好勇而聖人不取何也然則莊子之勇其必従容取財有合乎君子之義而非暴憑無悔之徒也莊子受誣於千古得聖人之一句話容有可白之地附驥行顯豈非信然劉向新序載一說卞莊子飬母戰而三北交逰非之國君辱之及母死三年冬與魯戰莊子請従曰初與母處是以三北今母死請塞責遂赴敵獲一甲首而獻之曰此塞一北又入獲一甲首而獻之曰此塞再北又入獲一甲首而獻之曰此塞三北將軍曰宜止之莊子曰三北而飬母子道也今塞責矣吾聞之莭士不以辱生遂反敵殺十人而死君子曰三北又塞責滅世断家於孝不終父母在戰尚三北豈敢於暴虎父母没遂死于敵又何暇哉雖於君子處義猶有不盡善者此未能文以禮樂也後讀戰國䇿陳軫之說本指孟莊子非卞莊子也子長之書原於國䇿而於此云爾者何也其事益明

儀禮經傳 

齊桓公問扵仲孫曰魯可取乎對曰不可猶秉周禮周禮所以本也臣聞國將亾本必先顛而後枝葉従之魯不棄周禮未可動也然則禮之於國其關如此夫禮者民之防也防如蓄水之防防去則水未有不㪚也氓俗置無論今世士大夫之風已駭矣衣冠拜跪恬然都闕䘮葬大莭草草無考此猶歇後至於國家典禮公卿以下但憑胥徒頤指茫若浮海失柁此何光景國不崇禮昧者不見妨礙故苟使留意莭文公肆譏侮自以為淸議如是亦足以了當公家事也朱子有未上之奏云前有三禮通禮學究諸科禮雖不行而士猶得通習知其說熈寕以来王安石變亂舊章廢罷儀禮而獨存禮記之科博士諸生不過採其虚文以供應舉一有大議率用耳學臆断矣於是編著儀禮經傳三禮者儀禮周禮禮記也宋初設法講明有如是今生員試惟有禮記義者不過揭其没緊一句為題取應者亦類彚繁文而已不及於人事之儀則此一循王安石故智也使紫陽而在必將三復歎嘅而不休也今其經傳一書流傳海外而縉紳學士視作篋中故紙無人遮眼吾夫子憂患後世之志無如末俗何也余謂此書冝在試士之科就其中舉二道為問目取其通多者為入格即維持世運之一助耳


日新全㓛 

湯之盤銘曰苟日新日日新又日新此湯聞人之言知其如此即銘盤以識之也仲虺之誥曰徳日新萬邦惟懐志自滿九族乃離継之云能自得師者王謂人莫己若者亾好問則裕自用則小前此湯若已有此言則仲虺必無此勉故蔡傳謂盤銘其廣日新之義歟得其㫖矣湯銘之義推本其所得之語尤覺有味其自得師好問屬徳日新莫己若自用屬志自滿要日新湏得師要得師湏好問是好問為日新之根基則日新又新之功又在扵今日好問又明日好問矻矻終年無自滿之志也古人用力扵身心如治國然既明自修又湏兼言防患方為縝宻苟使日新之乆怠忽而驕吝焉則其志便自滿矣自滿則謂人莫己若矣謂人莫己若則便自用矣三者次苐牽連而来如醯酸而鷄至羊羶而螘聚也故日新之功如扳援而上逆推而明之自滿之害如走阪而下順推以儆之然後義以判事禮以制心乃其莭度也內外之功該矣懋昭大徳建中于民軆用之道備矣此為日新之全㓛


太極說 
 
朱子與象山徃復争辨太極圖說此古今大議論然圖說本意若如象山所指則不但象山非之朱子亦必非之若如朱子所指則不但朱子是之象山亦必不非此争其文也非争道也文或可以如此看如彼看濂溪本㫖則必有一定果如此則濂溪是矣如彼則濂溪非矣濂溪既不可問則従文以决之也文不可决則與其従象山證先賢之差說不若従朱子歸濂溪於無過也象山如曰文雖可疑如子言果善矣朱子必肯之矣朱子必曰文固善矣苟使如子言便従子矣象山雖執滯復何心而呌喚不休耶凡儒家争競多此類可戒其所争只繫無極而太極五字五字不了轉至千萬言亦過矣朱子既反覆推明快活無翳後學得以看到底藴則其文果如此濂溪果無過抑或偏心固學不能以意逆志而執文以害辭則有疑於無疑又何異㢤


得民得人 

國之所以為國者有君有民也君與民皆人也然容有有民而無君未有無民之君則為君之道得民為上故曰有人此有土有土此有財有財此有用其有人之本則歸乎徳徳所以得人故大學必先以得衆失衆為治亂之要其所以得失則不過曰善不善也指其善不善之目則不過曰忠信驕泰也然則其所謂先慎乎徳者亦不過存忠信而去驕泰而已其所謂好人之所好惡人之所惡為忠信之莭度其所謂好人之所惡惡人之所好為驕泰之符驗此得民之始終也既有民矣湏有以治之其上承乎君下施於民者惟臣臣者亦人也古者二帝三王之勤勤懇懇莫非以得人為先聖人刪書其於列國惟取秦誓其言盖有合乎大道也大學㧞其最要則曰人之有技若己有之人之彦聖其心好之不啻若自其口出則雖無他技尚亦有利人之有技媢疾以惡之人之彦聖而違之俾不通則殆㢤聖人之取之也亦不過如此也見賢則舉舉必先見不善則退退必逺此得人之始終也一部治平當以此意看


交飬 

天地上下則交相飬也水火不射則交相飬也凡有物未有不交飬而成者詠元首股肱之歌知君臣交飬也讀罔戴罔生之謨知貴賤交飬也讀五敎三居之典知敎刑交飬也讀衣裳弧矢之卦知文武交飬也讀思學罔殆之訓知知行交飬也知屬心行屬心與身也裡即心之行表即身之行内外屬家君臣貴賤敎刑文武屬國雖有大小之别得於此則喻於彼矣其根在心其要在行先儒轉益張大至朱夫子出敬齋箴一篇以表裡動静包之歸功於敬可謂絶滲漏無病敗矣夫有文則有圖文不可以盡言圖或有盡意者王魯齋排為敬齋箴圖大失本意盖首八句屬之表而前四句為静後四句為動次八句屬之裡而前四句為動後四句為静次四句屬之表而事不離心不東不西以事言也次四句屬之裡而心能制事不貳不參以心言也次四句言裡失正而静有違次四句言表失正而動有違如魯齋圖㡬於隔靴爬痒程敏政心經以惟精之精作心較之大全及朱子親茟皆不然今人不察何也


伊川被召 

伊川自涪州還徽宗初復通直郎權判西京國子監先生受命尹和靖疑之先生曰上初卽位首被大恩不如是何以仰承徳意然吾之不能仕盖已决矣受一月之俸然後惟吾所欲爾先是除直秘閣判西京國子監先生再辭極論儒者進退之道為御史駁奏以為有恐望輕躁語改授勾管崇福宮至哲宗初親政申秘閣西監之命先生再辭不就與此疑若不同然此辭而彼受必有㣲意今人徒舉此為諉則或不免毫差之失矣先生始除秘書省校書郎辭去祖宗時布衣被召自有故事而臣未得入見未敢秪命於是太后召對將以為崇政殿說書未果先生始受西監之命奏論經筵三事既充說書差兼判登聞鼓院先生又以入談道徳出領詞訟非用人之軆辭不受其自重實三代後一人而抑恐三代後更無三代也然而以天下自任議論褒貶無所顧避上有瘡疹則責大臣之不知講官立侍則疏論顧臨之尊君為恱諱上嫌名則論近習飬成驕心至於人君折柳枝則諫製金桶則諫上自人君下至羣僚莫不畏忌如是而其能安於朝廷之上耶聖人委吏乗田惟曰當而已矣鼓院未必可辭矣子曰魯大夫練而牀禮也私與大臣言足矣何必法語至此耶布衣被召雖不敢不自重漢州寺獨行已歎不及家兄况朝廷之上耶明道以元豐八年没時年五十四伊川卽較少一歲年踰强仕已十三歲於是司馬光呂公著韓絳䓁始迭薦授西監教授前此雖有薦剡至是入仕彼呂馬諸公於先生非不知之熟矣不一言於明道之世何㢤或者深服其見識之卓絶而其於氣像之未盡渾化猶有所待而然耶卽無論蜀黨之不韙將除講職而先論經筵此一事在後世則已斥去不復進矣先生年十八已上書自况於諸葛亮後至治平熈寕間猶謂學不足不願仕始知最初一着實少時事又年二十七舉進士庭試報罷雖朝廷待以隆禮而自處不失明道規程持難進易退之心行用行舎蔵之計其為裨益世道猶或庶㡬焉爾昔者孔子哂子路曰為國以禮其言不讓又曰不能以禮讓為國如禮何伊川或者少遜乎末學淺腹僣論至此固知不免侮聖之罪而大賢出處語嘿莫不為後人師法若不曽商量而得為依歸言堯言而行堯事則其取敗可指期也吾友尹㓜章云伊川以尊嚴師道為主自期待如孟子然賔師之道後世恐無此義其說亦得


性善 

性之善惡孟荀以来人猶瞠然為疑夫孟子道性善言必稱堯舜此一句可以判訟湯武反之者猶疑夫性有未盡善堯舜性之則非勉强也不勉而善故知其本善也人生而有欲墮地便飢這飢也是人心之合有者不待道心之莭制而何甞有不善人之歸咎於惡者只繫乎人心而人心之最初原頭無有不善則知不善従人欲熾蕩而生也故曰大人者不失其赤子之心者也此段可補性善之餘意也不善之萌始於飢寒然有飢寒之心而已未有計較及於免飢免寒也又未有計較及於非理而得飽得温也此皆後来人心之熾蕩非其本然至於大人心則有道心為之主雖有百道形氣上出者一皆退聼所以不同也比如明珠飬在蚌胎是赤子心也至於採在人手百種泥沙㸃汚而光彩不渝是大人心也彼㸃汚泥沙豈明珠之罪也人謂性善之說昉於孟子其實舜有危微執中之論而孟子特發揮之歟


春秋書弑 

君子畏義其次畏名又其次畏法此易所謂革面也惟上智不勉下愚拚死所以不移也畏義在己心内思量人雖不知而違理悖徳則不敢也畏法在一時苟可以免於刑則亦屑為也惟畏名及於後世目下之利與害有不可易故富貴得路捩手不取威罰攖身矢心無避此可以屬乎自好者也春秋之敎專為畏名者設君子之於不義惡若惡臭何待乎直茟至於畏威寡罪威或不加罪有可逭皆所不䘏也聖人立敎以道之設刑以懼之然而有亂臣賊子焉于時皇綱觧紐陪臣執命天子不能禁諸侯不能討聖人亦無奈何也無奈何則亦置在尋常可乎抑非然也聖人猶思所以懲創也故陳恒弑其君孔子朝服請討既不能得則惋慨之意溢於言表縦不能鈇鉞于其身豈不欲書以標出與天下後世共惡之耶昔顔淵有隱徳孔子屢稱之人問焉則必揚之猶懼其不顯載諸撰易文字曰顔氏之子殆庶㡬乎有不善未甞不知知之未甞復行易曰不逺復無祗悔於是顔淵之名天地俱長而與天下後世同好矣豈不快㢤不然彼夭死於窮巷誰得以聞之其惡惡也亦如是此有不共天之讐力不可以剚刃則必聲其罪而暴之暴之不足大書特書冀後人共聞此春秋之意也春秋魯史也史所以示後世故君臣懼焉君不懼則縦虐貪滛無不為也臣不懼則凌僣邪驕無不為也匹夫握毫利於劒矟昏辟亂臣猶有前却不敢騖者執簡之力也聖人因以修之附以列國之事誠以非此無所寓其義故曰春秋天子之事也天子而不避其意亦窮矣或庶幾於懼之故吳椘之裔薛許之微並收以著焉則不知者疑其為黜周王魯實則因魯而尊周也善惡見則尊卑别尊卑别則君臣㝎君臣㝎然後大綂明矣唐世子弘受春秋至椘世子商臣弑其君頵廢書歎曰聖人垂訓何書此耶郭瑜對曰春秋存褒貶以為戒故千載而惡名不滅弘曰非惟口不可道也亦耳不忍聞願受他書瑜請讀禮弘之賢不待懲創秉彝藹見宜有以飬成以禮易之此孟子所謂仁術也胡氏譏之以聖訓不明腐儒之罪抑或過矣其言曰亂賊不避陷穽顧謂身後惡名足以係其邪志豈不謬㢤卒乃以誅死之罪實之其義亦逺矣夫謀大逆者比之暴虎非虎傷則己為所噉必矣倖則利不幸則死然而也敢若此類不可以誅死威之也商臣是也若夫其義之可講則有之匿行胷臆躱身閃避則非特茟不明如晉之盾丘明引夫子之言曰為法受惡許之止穀梁謂嗌不容粒此皆謬妄弑父與君天下之極惡不可輕加于人審矣盾之賢苟無粘手惹脚寕有為法而安受之理夫子之聖又豈有無其實而歸獄之義㢤亾不越境即其断案則此以不越境弑者也止之孝自責而至扵死君子恕人豈有因其自責加之惡名之道苟知若此止將不自責之為愈矣穀梁之志荒矣不甞藥卽其断案則此以不甞藥弑之也如曰夷臯之弑也穿而非盾買之弑也藥而非止則可乎余以聖人之茟断之左穀以下有不盡信也說者曰稱國而弑君罪在君也尤覺乖謬使君無道臣亦可弑耶如椘之圍齊之商人之類其惡難掩猶不稱國何也意者一茟一削惟恐一事之有誤一人之匪辜故其在他國賊或不得則不可以傳聞而断罪也稱國而不稱人聖人愼之也故晉欒書弑厲公亦稱國如鄭歸生齊陳乞莫不稱人獨於書之顯惡不然胡氏求其說而不得糢糊彌縫圍之弑糜也弑也而書卒胡氏以為中國之力莫能致討將恐天下後世以簒賊非獨不致討又可従而主盟而無惡故權輕重而畧之此說亦誤矣烏足以知聖人坦蕩之心者㢤魯之於椘不啻風馬牛也耳目之外雖聖知有不可臆揣也左氏云圍入問疾縊之其事隱而未顯也又云使赴于鄭亦以正終聞於諸侯也夫子亦㨿所聞而書之左氏之錄卽後来鉤得其實也徒以聖無不知故為此委曲之論殊不知聖人亦人也於其所不知而闕如也聖人之心如白日光之所照無不洞明物之所蔽亦有時而不燭春秋之書是也圍之弑也公子比力不能制則出奔晉未為臣也及棄疾之弑圍也脅而立之書曰公子比自晉歸于椘弑其君虔于乾溪虔者圍也胡氏又以為凡去國爵祿有列於朝出入有詔于國不掃其墳墓不收其田里不繫纍其宗族卽君臣之分猶在也嗚呼不思而已矣此數者非有傳記即臆以為君臣之證案則過矣又况比既去國本朝之為之也非比所知也假使莽操旣簒而其所以待光武昭烈者用此為例則二君者將低首伈伈恭守臣莭乎此亦以經為断椘公子比自晉歸于椘則必歸而臣於圍矣是以書弑聖人必於心迹之間見其如此故特著焉復何疑乎又至於棄疾殺公子比而自立亦弑也而書殺胡氏謂比之行止遲速去就死生觀起與國人之所為未甞可否之安得為棄疾之君若然周赧不得為天下之宗而漢獻唐文雖殺無害也此不過君位未㝎不日而殺之此同惡之相殘非下之干上也春秋之際弑君三十六皆以此意看


不書卽位 

程子曰春秋大義數十其一卽不書卽位先儒許多辭說恐皆不叶此左氏攝也一句有以亂之也左氏而有此其餘奚論按君薨有不待明年旋卽位者莊公三十一두001年八月子般卽位是也有君薨既乆而方卽位者㝎公夏六月癸亥卽位是也正月即位常也外此皆其變也隱公之立盖在危疑之間而不待明年故至元年遂無事子般事可㨿苟使子般不死必將如此例耳隱公魯之先公既正位君臨而孔子其敢削之乎若然託始賢君之義安在隱與桓以分則䓁也以年則長也胡為而攝㢤只因莬裘之諭當時已有傅㑹冝乎史闕文之今也則無
[난-001]一 : 二


儒學 

尹㓜章来信㝛余謂自宋以還儒者之學轉深轉隱一字两字之義深究極討辨說盈篋人便汩汩没没又不免急扵知而緩扵行聖人曰行有餘力則以學文其氣像之不侔如此矣如讀太極說既知這一句為無形有理之義然而後朱子許多人必各有許多說又如大學有章句有或問有章句語類有或問語類有大全諸子說人却去窮詰扵同異得失而無暇乎及他亦世敎所以毎下也朱子晩年亦以門人之繳繞文義為憂此正吾軰所當深念且大學一書劈初頭以格致誠正為難曉余謂知者將欲行之也行莫先扵孝試以孝之一事言格致其當孝無復餘藴然後誠意而意誠如好好色則却去行之而已何必復言其正心耶如此書初不言格物只以致知為首又去正心只言誠意或云誠心則意亦心也後人其能就其中指認其闕却二条目耶是未可知且格至也格物而物格如誠意而意誠窮至其物物便窮至矣朱子以格于文祖為證彼謂有只告于禰者有至于文祖藝祖者謂従近世至於逺世也此亦由淺入深之義言格則窮在其中章句之訓亦精矣身中有心心中有知苟欲致知先格其物理亦冝然然致非有他路不過格其一物二物至於無不格而已聖人言簡雖去此一條不憂致知之不格物也又格窮至也只言格物而物格則致知在其中苟使如此或除後學之一段争競矣遂相與一笑而罷


董子論性 
 
董子曰命者天之令也性者生之質也情者人之欲也又曰天令之謂命命非聖人不行質樸之謂性性非敎化不成人欲之謂情情非制度不莭此載諸綱目儒術之所取也性人所受之理理亦一物故謂之質樸性之欲謂之情非貪欲之謂也如此看固無害乃若江都所主言則有别㨿春秋繁露實性篇云善如米性如禾禾雖出米禾未可謂米性雖出善性未可謂善米與善人之継天而成扵外也非在天所為之內也又云天之所為止於繭麻以繭為絲以麻為布以性為善此聖人所以継天而進也非性情質樸之能至也此分明是性無善惡之說所祖然則雖知大原之出於天而不知継善之為成性不可謂知道也惟正義明道數句語意卓然不可改評


周公致辟 

金縢我之不辟雖以避為觧與蔡仲之命致辟管叔者相符恐非避而退居之義也及至罪人已得猶云未敢誚公前此誚責可知特罪不及耳盖是時羣叔流言成王之疑已深若不究言根只事遜避彼計成而危險轉甚周公將何以保其軀命耶亦恐無以暴其心而告扵先王也不但身之不免羣叔行胷武庚得志則奈王室何㢤及居東二年罪人斯得若使羣叔不待周公之致討而跟脚自露則成王必將渙然氷釋之不暇又何故止未敢誚責而已乎意者斯得也周公得之故信與疑半而然耳公若始無意扵致討則彼罪人又何従而得㢤愚謂居東卽東征二年始得罪人又一年啓縢而後歸則合三年鴟鶚之詩既至有子之後則當是盛夏之際而東山之詩所觸目亦盛夏之莭則已朞年也罪人雖得王但未敢誚公公亦必未敢遽歸至明年方歸也故曰自我不見于今三年也然後以王命討之誅武庚而致辟管叔王室始安而公之寃亦大白矣不然以公之尊貴承制出師而家室之荒頓豈至如東山所云耶此不可不講


鄭聲 

左傳煩手淫聲謂之鄭聲禮䟽謂煩手躑躅之聲似是繁複促數之意黄帝素問病虚而言語重複謂之鄭聲其意亦同子曰鄭聲淫佞人殆此或指淫聲未必是國號也樂記云鄭衛之音亂世之音也桑間濮上之音亾國之音也亾國亂世不同科而今詩集傳以桑中當桑間恐非其實今按列國之風惟陳自大姬好巫轉成淫佚至扵株林而極矣正風起扵文王變風終扵陳靈其正也后德不妬衆妾其變也君臣同婬一婦人然聖人舉鄭而漏陳何㢤陳風十篇男女相悦五之四不啻過扵鄭矣五經通義云鄭重之音使人婬也以是疑鄭國之音雖為亂世之歸而聖人之亟欲放之者總指世俗煩手躑躅之樂也歟


唐鑑議論 

范淳夫作唐鑑伊川謂三代以後無此議論盖專用伊川意而以得人為重世教衰而私意橫流智力售而賢徳竄㐲天下不復治矣今人不但不能行見亦不到此如朝臣經筵勸講若上書論得失又若儒生陳說對䇿莫不津津說得賢輔佐其心何甞一毫在此正如鬼念大悲呪相似虚飄飄地沙魘過世故古人譏之謂問則不㑹做文字則不錯所謂不錯亦不過獵攛前言都無實得其實得之言見之自别如唐鑑是也如此軰人又何可得後来需世諸人說竒現妙各自猷為如村廬童幼相與賭博一勝一敗之間煞有術能頗自矝髙殊不知國手一着全局剝囘也是以得寸失尺護指遺軆以至塗炭曰無奈世運何也則何如也朱子曰庸醫治病其心豈不欲活人耶却將砒霜與人喫及病者死却云我心本欲捄其病死非我罪可乎以天下之大豈無和扁囊丸待試者耶孔子言衛靈之無道猶以用人當其才断之謂不亾當春秋之際衛最多賢柳莊蘧瑗史鰌公叔發之徒濟濟咸造讀干旄之詩知延聘之禮若是其摯矣讀北門之章又知倚任之重若是其專矣列國何甞有是以六畢四一虎噬鯨闘之際而衛獨延至扵二世之時得人之效明矣


伯玉出處 

蘧伯玉仕扵衛進不失己退能保身所以難也孔子曰外寬而內正自拯扵櫽括之中直己而不直人汲汲扵仁以善自終伯玉賢者智足以自免動静開闔詘信浧濡必因扵時也衛君雖無道國風自有本末重賢如山容直如海詩三百篇干旄北門獨扵此著稱聖人知必不亾是列國之所不及也縦不能任能盡材豈有戕賢之理惟其有微두001子瑕之徒在旁讒刺故有時而踈棄亦有史鰌之賢死猶屍諫而終不敢屏逺之也此伯玉所以立心不撓也管仲曰賢人之處亂世如夏之就凊冬之就温可以無及扵寒暑之菑非為畏死以不忠强言以為僇而功澤不加進傷君義退害臣生其為不利彌甚也此說實合君子出處之道伯玉所以直己不直人也夫
[난-001]微 : 彌


管子 

道家者流祖扵老聃然老聃之前有人矣說苑云常摐有疾老子問焉曰先生無遺教可以語弟子者乎常摐以不㤀本敬老舌柔齒剛三者誨之此分明是老子之所師也管子宙合篇卽箋釋古訓者其言曰明乃哲哲乃明奮乃苓明哲乃大行飛鳥凖繩高為其居危顛莫之救仲為之句句詳說稱為聖人非所尊者而何其心術一篇徃徃絶髙道雖貴乎淸净亦合吾儒操術不可廢也程子引思之不得鬼神敎之一段謂學未至而言至然觀其文勢此仲引師說為證非其自言也明道扵此有未察矣此必老君之所自出而仲亦尊之惟孤章断句間見而止恨未得全書而讀之


荀子 

荀卿大儒也禮論一篇褚少孫採為禮書戴政君莭為記皆津津理趣如長江一瀉前波後瀾渺漫不可窮詰也又王制篇云水火有氣而無生草木有生而無知禽獸有知而無義人有氣有生有知亦且有義故最為天下之貴也此發前未發扵心術之學大益有知屬氣有義屬理其有義亦非知覺之外而當其只有知覺時不過形氣之心雖如此而却舍己従理所謂有義便是人心道心之說而精窮該舉無復遺憾非有得扵心能然乎此一段惟眞西山表而出之然孟子道性善言必稱堯舜堯舜不待教而善者也庶㡬其曉然荀猶為性惡之論此賢者之失也卽無論本性之如何聖人修道立敎陶鑄世化使人日遷善而背惡則性之善惡疑若無甚關係然此道理築底頭腦未有逹理而迷扵原本者也宋慶元時更道學之名曰偽學乃敢哃言曰貪黷放肆乃人真情其廉潔好修者皆偽也至扵㒺上變俗勒成禁網性惡之害有如是夫


寕宗承重 

宋孝宗之䘮朱子奏禮律寕宗當承重三年近世閔姓人其父狂易而祖亾議禮家引此為承重之服當時譁然謂帝王家事不可引扵私室甲乙争訟迄未有㝎余謂為父斬大義也父亾然後承祖之重一如為父斬子為父服自天子逹扵庶人豈有異例按語類朱子曰註䟽分明說嗣君有廢疾不任國事者嫡孫承重當時若寫此文字去誰人敢争又云向無鄭康成則此事終未有断也此又有未可曉者禮君薨五屬皆斬此臣為君義服三升成衰與子為父嫡孫承重正服三升衰不同也假使光宗執䘮而寕宗則固合為君斬也今考鄭志本文趙商問父卒為祖後者三年已聞矣所問者父在為祖如何欲言三年則父在欲言期則無主斬杖之宜主䘮之制未知所㝎鄭荅曰天子■諸侯之䘮皆斬衰無期趙商之問旣以期為言則不知帝王家五屬皆斬之義者故鄭之所荅專在扵為天王義服斬之文其意何甞一字及扵承重若依鄭之意則寕宗服臣為君之斬權主䘮禮斯可矣均是斬也而朱子必歸之承重何也然朱子之所援證者即鄭志天子諸侯皆斬無期之文則其非士庶之所可引而為例也明矣且通典父未殯而祖死者服祖以周父已殯而祖死則三年此不忍死親之義父雖先亾只以未殯之故而猶不敢承重况父猶生存乎縦曰廢病視死而未殯之屍輕重何如也朱子之意不知何在而在閔姓則㨿通典為断恐亦得冝此實關扵世敎不可不辨至扵私室之子接父服則别有所論不贅


宋僖祖 

朱子論廟祧䟽云不祧僖祖則百事皆順一祧僖祖則百事皆舛引伊川説云今日天下基本盖出扵此豈可謂無功徳所謂順舛果何指乎意者若太祖為不遷之祖則太宗兄弟而継序扵禮無两太祖東向之位下而為昭則兄弟不相為後左氏各為昭穆之義有終不可行者也朱子禘祫議雖排列如此末乃云依先儒說云云則未必以為断可行也苟以僖祖為始祖則太祖太宗同為昭而無他不順之端云爾然若以祖宗之本扵此為有功則漢之太公唐之西凉王亦將不祧而髙祖為世室若如此論凡帝王之先皆為有功而禮所謂祖有功宗有徳者為虚言矣推之扵私室亦然不擇垂䕃但求所従出則南仲太祖之類何爲而言歟立宗之道湏不祧其始基之祖則如諸侯别子及庶姓之起為卿大夫是也彼卿大夫亦必有所本而不以為始祖何也若宋之事誠有難處者以太祖太宗不可同位為言則可以僖祖有功則不可愚意古者有廟必有夾室以古言則太宗不害居太祖之夾室是同昭穆共一位之義不得已也與文武世室之祧不同以後世言則同堂異室而别有祧遷之廟則太祖太宗並享而不祧可矣朱子譏趙汝愚不用其說而却又云郊則自以太祖配天此又未可曉


妾母 
 
母以子貴自僖公之成風始極矣前此子氏之薨稱夫人而不書葬小君則猶不敢同嫡夫君之妻邦人稱之曰君夫人稱諸異邦曰寡小君故其薨稱夫人者稱扵國中也其葬稱小君者赴扵列國也既赴而葬與天下同其稱也子氏不書葬則其尊不出域內也成風之䘮王使榮叔歸含且賵則告扵天子矣如之何不書小君葬乎自是宣之敬嬴襄之㝎姒昭之齊歸四妾母同例尊卑無少别矣至哀公之母姒氏不稱夫人卒不書薨葬不書小君左氏云不赴不祔公羊云哀未君也此不特為哀公立未踰年三家擅柄君不君臣不臣乆矣哀公縦欲尊其所生其能得乎何以明之至十三年夏孟子卒孟子昭公之夫人也只云孟子卒說者以為孔子茟法然既諱其姓而稱孟子位若未貶則書云夫人子氏薨葬我小君孟子又何妨乎昭公之娶欲去三家之權故結好强吳不憚同姓此季氏之所深惡也後昭公以之逃亂乾侯國無主者數年既歿葬于墓道之南君且如此况不命于天子之小君乎意者孟子之生不以夫人之禮待之貶其爵號與羣妾䓁而昭㝎哀三世之間不能措其手足惟三家是従故其卒葬不得不依此書之國家之所處如此聖人又安得異其例耶如此者又所以顯三家不臣之迹推此觀之哀公之母亦猶是也


象環 

孔子佩象環五寸而綦組綬按大夫去國賜環則返聖人晩年已絶行道之心有歸歟之歎意者此其時乎夫子見禾之三變也滔滔然曰狐向丘而死我其首禾乎狐之鄕丘禾之首根觸目而興思佩環存儆聖人疑若為是矣其用象綦何也夫諸侯象笏而士亦本象者逺扵尊而得伸也世子綦組綬而夫子亦然者盖以士禮處之也若謂謙不佩玉則不是玉何甞犯分乎


漢廟 

西京廟制綱目不載只言郡國各立廟後人無以考其得失惟蔡邕獨㫁論列两朝事甚悉文帝于惠帝兄弟也禮兄弟不相為後故不為惠帝後而為苐二宣帝扵昭帝為兄孫不得上與父齊故為七世光武于成帝為兄弟故上継元帝而為九世然則惠與文為同昭宣帝不禰昭帝而為穆則依舊父其父但史考不得入廟矣西都時髙帝以下毎帝各别立廟未㝎迭毁之禮元帝時丞相匡衡御史大夫貢禹乃以經義處正毁先帝親盡之廟髙帝為太祖孝文為太宗孝武為世宗孝宣為中宗祖宗廟皆世世奉祀其餘皆毁光武都洛陽乃合髙帝以下至平帝為一廟蔵十一帝主元帝于光武為禰故雖非宗而不毁是謂西廟也東廟則光武為世祖明帝為顯宗章帝為肅宗和帝為穆宗安帝為恭宗順帝為敬宗桓帝為威宗廟皆不毁其餘無徳不得為宗以陵寢為廟明帝臨崩遺詔遵儉無起寢廟蔵主于世祖廟章帝不敢違是後永承蔵主于世祖廟皆如明帝之禮然則所謂不毁即指園陵寢廟而主皆同堂也陵寢之制起扵始皇漢因之古者祭扵墓則墓大夫為尸此只為禱祀之祭故恒無期日此墦間乞者所以趂日醉飽也漢禮則以晦望二十四氣㐲社臘及四時日上飯不知秦法如何而後世十月一日之上墓人謂起扵秦陵者近是我聖朝忌辰必就祭陵上夫忌日之祭非古也然君子是日不樂追逺含慟扵此而祭亦人情也孔子在陳夢見先人而祭始死悲哀著存不㤀其為夢見也大矣冝後賢之義起也忌者始死之日也夫形有變而神不毁蔵魄扵山迎精而返諱辰就陵推之亦得矣


禮樂可興 

子曰禮云禮云玉帛云乎㢤樂云樂云鍾鼓云乎㢤此有為而發也當時之人只知禮樂之名而不知有其實凡出言制行必引其書而為證曰禮云如此樂云如此豈玉帛鍾鼓可當此目云爾也盖禮是序樂是和二者只在人心而玉帛鍾鼓卽其器具也豈不曰事不成則禮樂不興乎玉帛交錯而品秩咸得其序是謂禮興鍾鼓鏗鏘而上下悅順是謂樂興聖人之言譏世不知其本也因是而究極聖人之言禮樂者刑政之本故惟序惟和不容私意肆赦賊刑卽其莭度也不然輕可使推之重重可使引以輕也是謂不中民安所措其手足㢤凡邪惡漏網無辜橫罹者皆禮樂不興之故也且二者之不興由扵事不成事不成由扵言不順言不順由扵名不正其源都繫乎正名也名者如父子君臣之類是也名旣正矣無使敢踰如継父以父為名則服至齊衰従母以母為名則服加扵舅其義嚴矣不然觚不觚也推此言之君君臣臣父父子子兄兄弟弟夫夫婦婦皆名正而言順故由是而施諸事為無敗乖之患而禮樂可興也禮樂何甞有形質其所以維持者亦頼扵其具故恭敬者幣之未將而無幣則無以導其敬樂亦然是以先王制為玉帛鍾鼓禁制其非辟宣揚其壹鬱也乃若魯两生必以百年為期此特鄙夷叔孫不欲染迹未必是本心也苟使髙祖斡旋馬上之治一洗秦政之故思與天下共新則綿蕝一着未必不為之兆也畢竟漢之止漢咎在叔孫而非生言之固當也由是後之謀國以此為諉必欲有待而不肯置意則豈非害之大歟程子曰孔明不死禮樂其有興乎諸葛治蜀煞用申韓非先王之軌法而君臣分㝎上下和輯程子所以云爾苟逹時變干戈介胄之間亦可以造端託始故八百文明之化始眹扵歸馬放牛之際學者冝有軆究


三韓始終 

通典云三韓在朝鮮之東南晉魏以後分五韓並新羅百濟而稱五也馬韓之地合五十四國不知始自何時箕凖為衛滿所攻奪將其左右宮人走入海攻馬韓破之自立為韓王則凖之先已有馬韓之國矣辰韓自言秦之亾人馬韓割其東界以與之凖之入海在孝惠髙后之際則避秦東入已在先矣其割界與之者又非凖明矣自秦并天下至惠髙之際纔三十有餘年則辰韓之先扵凖亦不乆矣弁韓者又别為一國而馬在西辰在東弁在南而與倭接則其地必南際海也恐是今晉州䓁數邑凖始雖逐馬韓而自立復自立為辰王盖辰與弁皆仰屬馬韓其王皆馬韓人而不得自立則凖綂三國而為王仍號曰辰王也新莽始建國元年馬韓為百濟所滅然後漢光武建武二十年韓人廉斯人蘇馬諟䓁詣樂浪貢獻帝封蘇馬諟為漢廉斯邑君使屬樂浪郡後七十九年漢延光中髙勾麗與馬韓濊貊侵遼東劉宋時封倭為倭百濟新羅任郍加羅秦韓慕韓七國諸軍事慕韓恐是馬韓倭之方音如此加羅任郍註云三韓地而隋文帝以後為新羅襲滅則駕洛伽耶之外更無其地此時三國餘裔尚存扵羅濟之間可知辰韓立國先扵箕凖而不知都何地新羅興扵辰韓六部之內意者近扵羅也新羅既興辰則使衰然晉武帝太康中三來朝貢則其傳世亦逺矣弁韓元帝永光五年降扵新羅然晉州䓁數邑皆百濟之所有則弁韓之終為百濟所并可知也百濟之立熊川柵馬韓王遣使責曰王初渡河無所容足吾割東北百里之地畀之又通考云三韓凡七十八國而伯濟居一焉馬韓所綂五十四國有伯濟之號則伯與百混稱也意者温祚始居于此後便移都借地馬韓也今稷山慰禮城正在馬韓東北而為百濟之都百濟因舊號而稱非従十至百之謂也三韓之中惟辰韓之俗嫁娶以禮男女有别行者相逢皆住讓路今嶺南為東邦儒賢之府有自来矣意者箕封之後境接胡貊衛滿又推髻来㨿舊俗變盡及天下既并扵秦而中土之民避役来投立國扵東南尚帶華夏之風不受變扵戎虜者惟嶺南故然耳豈不美㢤


帶方 
 
帶方國東人只指為今南原郡殆非也百濟始祖三十七年漢水東北部落饑兦入高句麗者千餘戶浿帶之間空無居民浿者即豬灘也温祚移都漢水之南㝎疆域北至浿河又阿莘王四年與髙句麗戰扵浿水則浿非豬灘而何豬灘以外皆句麗之地而漢水之源一泒自淮陽金城䓁地来两水之間如平康狼川鐡原安峽金化伊川䓁地皆百濟之東北界則帶方指此數邑無疑矣又謂之部落則其屬扵濟者乎至百濟多婁王十年句麗襲樂浪滅之樂浪人五千與帶方人投新羅新羅分置六郡帶方若本是南原則何謂投新羅其必逐扵句麗始南徙于新羅也南原者必是所謂六郡之地是時羅濟互相侵奪南原或為羅人所有而帶方人得處其地故後人遂稱南原為帶方國亦冝矣然樂浪帶方鴨綠以外亦有此號句麗太祖王九十四年襲漢遼東西安平縣殺帶方令掠樂浪太守妻子而歸按陳壽三國志衛滿孫右渠分其地爲四郡以沃沮城為玄莬郡後為夷貊所侵徙郡髙麗西北今所謂玄莬故府是也意者樂浪之在遼亦猶是也後因以南原為帶方郡與唐封新羅為樂浪王而人遂指慶州為樂浪者相似東人之魯莽多此類


右渠 

東國通鑑載衛滿朝鮮事多踈畧按漢書滿渡浿水居秦故空地上下鄣注樂浪有雲鄣浿水出塞外南至樂浪西入海此指鴨綠也且三國志分明說渡溴水則字之誤也上下鄣即今平安道境内而謂之秦故者必其威令所及也然箕凖逐扵滿而入海則非空地此遷固之不察耳又云朝鮮相路人相韓隂尼谿相參將軍王唊相與謀殺右渠降漢路人道死尼谿相參使人殺朝鮮王右渠来降其大臣成己又叛左將軍使右渠子長路人子最告諭其民誅成己長裨王也裨王者似太子之稱長亦封㡬侯夫參者必稱尼谿相尼谿與朝鮮並稱則尼谿恐是當時與國名東方何曽有此乎必是濊之音訛也參非臣故言殺載事之書不可不審


駕洛伽耶 

嶺南之地始有辰弁二韓及新羅之興二國尚存又有駕洛及五伽耶最大與新羅並立其終不可考按通考倭條云宋文帝元嘉二年倭遣使自稱都督倭百濟新羅任那秦韓慕韓六國諸軍事安東大將軍倭國王二十八年宋加都督倭新羅任那加羅秦韓慕韓六國諸軍事孝武大明六年又自稱倭百濟新羅任那加羅秦韓慕韓七國諸軍事新羅條云隋文帝拜為樂浪公新羅王後强盛襲加羅任那諸國滅之註云並三韓之地新羅之際立國者只有駕洛及伽耶二者而皆入扵新羅外此更無其地也意者慕韓是馬韓加羅是駕洛任那是伽耶慕馬駕加洛羅音相似而誤傳也任伽那耶是字相似而誤分也東史云新羅法興王十九年駕洛王金仇衡降于新羅時即梁中大通四年若駕洛已亾倭必不云爾仇衡之後有継世者圭林間元二人則雖曰降附而國尚存至隋文以後方為新羅所并馬韓伽耶亦同不然新羅開國至隋時已六百有餘年矣夫豈馬韓之外復有慕韓駕洛之外復有加羅伽耶之外復有任那乎東史駕洛亦稱伽耶又稱金官國今金海地是也其餘為五伽耶髙靈為大伽耶固城為小伽耶星州為碧珎伽耶咸安為阿那伽耶咸昌為古靈伽耶與駕洛皆六夘所出矣法興王八年駕洛國王鉗知卒明年伽耶國王遣使新羅時則梁普通三年也是時猶有此两稱意者此云伽耶即五伽耶之一而非駕洛也至法두001興王二十三年命異斯夫滅大伽耶而他不復見則五國中存者只大伽耶而史所稱嘉實即其亾國之主也且三韓獨漏弁韓何也意者是時已滅也赫居世十九年弁韓降于新羅降則非滅也弁之地方恐是今晉州䓁地數邑而終為百濟所并則至六朝之際已入扵濟乆矣此其所以不言也
[난-001]法 : 眞



星湖先生僿說卷之二十
 
 經史門 

不遷怒 

程子曰怒扵室而色扵市孔子云遷怒推而上之人情大抵皆同也曾子又謂顔淵犯而不較雖在忿懥之境吾固自若何遷之有然血氣沸熱按㐲不得中人以下之性其觸犯不動或怒而不移扵他人者凡自飭之士徃徃有之其在顔子好學之要無甚關緊竊意遷者不必作两身看雖一人之身前已觸怒後不必然者是伯夷所以不念舊惡顔子之不遷亦猶是也遷者以事言不以人也程子謂先暴怒只是害己一日蚤蝨咂膚爪爬不住膚便繭起或至瘡傷覺得顔之不較不但理合如此其扵利害亦明凡值怒而不忍者莫非創其膚者也


呂夷簡 

呂夷簡圖廢郭后宋史載之而朱子亦取夷簡于名臣錄中意者史臣所擇或因閭巷傳說朱子未曽聞知者又或野史小說之類未必皆信一為所錄遂成真有耶古今若此者亦或有之未可知也按禮為君斬衰視父也為君之母妻只従服期而命婦以下皆無服與因母有别矣然既母臨羣臣事之以坤道一朝逢惡與謀而廢之其罪貫盈不可赦也寕可以一善之長而儼置名徳之列乎今按語類朱子扵當時諸公善惡都不諱獨扵此一事未甞一毫及焉朱子豈阿私而然㢤愚以是疑事或未信或有之而隱微不顯朱子之所未聞也


古史善惡 

常時讀史毎疑善者偏善惡者偏惡在當時未必然作史雖因懲惡勸善之至意今人平地上看過以為善者固當彼惡者胡此至極其實善中有惡惡中有善當時之人實有是非之眩故有去取不審貽譏得罪者也讀史不可不知此意朱子曰晉靈公欲殺趙盾不得是他大段强了今許多說話自是後来三晉既得政撰造掩覆如唐太宗殺建成元吉兄弟搆禍如此之極為父者何故恁地恬然無事泛舟海池分明是殺兄刼父代位明當早叅之語皆是史之潤飾又曰朱梁不乆而滅無人為他蔵掩得故諸惡一㘦發見若更稍乆必掩得一半此皆君子看得是非之真可以取法也子貢曰紂之惡不如是之甚也衆惡歸焉如朱梁者其惡却未必如此之大恐未有心心事事若是之鉅慝而能得天下者矣善亦如此如宋朝名臣錄箇箇仁賢㨿語類所論何甞一向潔净無瑕纇耶


宋太宗中箭 

宋王銍黙記云太宗軍潰扵燕京城下僅得脫凡服御寶器盡為所奪宮嬪盡陷没股上中两箭歲歲毒發其棄天下竟以箭創之故神宗慨然有取山後之志時滕章敏首被擢用一日語及此事泣下乆之章敏為先子言之此事史書諱之秉茟者宜採出也夫太宗行胷古今所痛惋卒享富貴之極君子未甞不致疑扵禍滛之不終殊不知燕城一箭天假虜手也噫


方臘 

事魔之術始扵張道陵張角因之以亂天下至宋方臘又祖角其法不事祖先謂人生為苦若殺之是救其苦也謂之度人度人多者則可成佛尤憎釋氏以其不殺也旬月之間衆至百萬及其平也江南凋瘵說者謂南渡之後經費多端逾益困窮不可復支向非臘之耗亂江淮二淛公私充實或可藉為恢復之資未可知也噫臘既痛矣而所以致此者不過諛侫逢惡花石綱一事毒虐備至遂使奸氓搆扇果誰之咎歟余㓜時聞有龍女夫人之獄亦以事鬼惑衆峽有村女造宅深邃迂廻轉入則反與外舍接近女常處其中凡有吉凶來問使人先候扵外舍與之詰問女隔牕該聽及其入女輒先道其所以來者扵是歸附者漸衆其黨又有白馬將軍遂有不軌之謀竟掩殺之是以凡異色左道法冝禁絶不然古今致亂何可悉數禁亦難遏况奬之耶如宋時事魔之禁亦嚴其隂相誓聚無如何也但以祖角之故不言角字當時台州有獲賊鞫者不得其實以雜物遍問至羊角不言遂决其獄死生迫頭猶矢心不渝如此可見其深信


晦翁斬囚 

元廉希憲聞赦至曰勍寇在邇太平䓁豈赦所原耶乃止赦扵近郊誅太平䓁然後出迎赦民心帖然此似處權之宜然古君子行事坦蕩或至扵不得已則亦無可奈何也若造意期必則不但易敗或私意滋長害更甚焉世傳晦翁帥潭一日得趙丞相簡宻報已立嘉王當首以經筵召公晦翁蔵簡袖中立斬大囚十八人纔畢而登極赦至晦翁其果有是㢤合在商量此類或妄意效顰豈不有害


張貴 

宋襄樊之圍張貴為無底船百餘艘夜半天黒時中立旗幟立卒扵两舷以誘之敵皆競躍以入溺死者萬餘實竒䇿也貴雖勢屈被執死其智勇無雙古今罕匹然船若全無底則浮水有妨有底而不連釘只繫以繩使履者脫墜焉則可耳用師者所宜知此與蒭人取箭之術同一圈套


後漢二名 

後漢二名不必引僻書野說其顯扵史者如鄭小同張道陵之類有之矣此盖由王莽秉政令國中不得二名因使使風單于能慕化為一名漢必有重賞單于上書臣故名曩知牙斯今謹更名曰知由是循襲不改而然也夫一名二名何與扵為政而必齗齗如此意者莽有簒漢之志别立法制以為號如商鞅之置木冐頓之鳴鏑以為信欲觀天下之順否耳胡應麟茟叢錄後漢二名極多當攷


王則 

宋史云貝州卒王則反遣文彦愽討平之然潞公因張貴妃叅政有唐介籠錦之駁已為識者譏議及則反朝廷使明鎬徃取之賊將破上以近京甚憂宮中語曰大臣無一人為國家了事者無有取賊意貴妃宻令人語潞公潞公明日上殿乞徃至則鎬已破賊遂拜同平章事盖貴妃父堯封甞為潞公門客故也余甞見小說平妖傳者則多以幻術用兵惑衆潞公預蓄鷄狗血噴噀術不得售此皆妄傳也或鎬之所為而誤認為潞公耶鎬之捷亦有由然貝有趙氏女則欲聘為妻父母不敢違女曰吾雖女子戴天子天履天子地十九年奈何妻之卒逼送之女自殘于輿中賊盛禮待之聞報失色賊之親信自殺者三人縋城逃者七十三人由是賊焰漸衰以至于敗嗚呼此可為表出者以一身殉國家以一言感三軍幼少氓隷之女而天下頼焉比潞公之虚勞取寵為如何㢤


宋祖誓碑 

宋祖陳橋之事秉茟者以為簒岳蒙泉詩云阿母素知兒有志外人剛道帝無心黄袍不是尋常物誰信軍中偶得之此刺骨之論也盖推戴之舉恐無宻不使知之理如謝晦事可戒苟或其人專守臣莭則反歸滅族之禍也然以賤惡陶穀及洞開重門較看疑若無邪曲隐㐲窺覘僣逆者此猶未可深信世或有內懐惡慝外示明白强作道理之語者也然以其平生觀之雖或非表裏洞明恐亦非綢繆與謀也今以一事可證其初受禪宻鐫一碑立于太廟寢殿之夾室謂之誓碑封閉甚嚴至時享及新天子卽位謁廟禮畢奏請恭讀誓辭獨小黄門不識字者一人従至碑前焚香再拜讀嘿誦後復再拜出羣臣逺立庭中皆不知所誓何辭雖腹心大臣趙韓文富諸人亦不知也靖康之後門皆洞開人得以縦觀誓辭三行一云柴氏子孫有罪不得加刑縦犯謀逆止扵獄中賜盡不得市曹刑戮亦不得連坐支屬一云不得殺士大夫及上書言事人一云子孫有渝此誓者天必殛之徽宗北狩國既南遷誓碑没扵胡矣建炎中曹勛自北中廻太上寄語云祖宗誓碑在絶域恐今天子不及知云云嗚呼此可以表其心事而令人感激不已多見易姓之際防患忌克之不暇或至扵絶滅其宗族而後已若宋祖者不但置之又為之百分保全欲傳之子孫無敢怠苟使窺得而患失者寕復有是㢤又其不害士大夫及言事者仁厚之意藹然可掬出于真心非外餙也此所以誕敷奎文之治而後世之莫及也凡為人主者所當監也今考劉剡宋鑑却漏此不載余特表以著之許筠因老宮人聞宮中故事作宮詞百篇其一曰深揷牙籖廢卷舒重包黄袱置齋廬緘封不許人偷見道是前朝石下書此亦恐是祖宗傳授訓辭兵火蕩盡不可復知其如何可惜


蒙古金 

黄氏閑中錄云北狄稱銀曰蒙古元之先國號蒙古如淸之先國號金也我國之姓金者多新羅伽耶之後皆因金櫃金夘而得國之號金亦不過如是也音與金銀之金不同說者謂以髙麗服事金而金姓變音也盖嫌其僣也


周禮冬官 
 
車淸臣曰周禮冬官不亾㪚在諸官之中而地官尤多自簡帙㪚亂俗儒補緝並附地官金叔明曰周禮三百五十只亾其十豈可謂冬官亾也愚按周禮今存三百四十五則所亾十五如考工記所見輿人玉人䓁亦恐不可闕或者此類皆在十五之中而並地官錯附者為冬官全部耶今考工記所見者二十九而闕者六只存二十三其文恰與周禮相似恐是先亾而復完所謂三百六十者或是舉大數未必無零餘也然周禮雖周家緖餘而其間分明有後人增添者别有論不贅


釣㙜詩 

光武之扵子陵欲臣而不得放還之後未聞更有恩數之加盖㤀之也安在乎故舊之義㢤方正學過釣㙜詩云敬賢當逺色治國湏齊家如何廢郭后寵此隂麗華糟糠之妻尚如此貧賤之交安足倚羊裘老子早見幾却向桐江釣烟水可謂千古絶唱矣宋弘所謂不下堂不可㤀便是劄身譏諷


蟪蛄在耳 

說苑云孔子曰違山十里蟪蛄之聲猶尚在耳政事無如膺之矣楊慎釋此謂聖人惡譁而喜肅也殆非也愚謂此已見扵家語語少異盖三家以僣亂臨民則相暴相陵而莫之禁聖人以禮義為政則民自逺刑此非家至而日見其感應之速如此蟪蛄之聲非十里之可聞猶尚在耳者感應之深也入山而聼離山既逺猶隱隱在耳惠澤之及人亦如此其可㤀乎


明無朋黨 

說者謂明朝超越前古者七事其一則無朋黨之禍此無他設科取士者簡而宦官執權也取士之多莫如唐宋故黨禍亦莫如唐宋且如我東髙麗奸猾得志傳世秉政順之者逹逆之者廢狃為錮習國則蠧矣未有朋黨之目其實小人之朋專局君子之朋恒退也明朝亦然惟一種閹璫操弄大權而外廷羣僚不過寓公耳利專于一不見分朋之跡安在乎無黨耶至如我朝無髙麗之鉅慝與明朝之權璫而設科之繁多無前其勢亦分朋成黨而已矣


匈奴 

北胡之稱曰匈奴或云匈大也此未必然也按大戴禮天圎篇毛䖝毛而後生羽䖝羽而後生介䖝介而後生鱗䖝鱗而後生惟人為倮匈而後生毛䖝之精者曰麟羽䖝之精者曰鳯介䖝之精者曰龜鱗䖝之精者曰龍倮䖝之精者曰聖人也惟人為倮則倮者指人之類也人者無羽毛鱗介以居寒熱爪牙以争食者也匈者古與胷通用管子所謂平正擅匈謂和氣積中也相如賦亦云匈中曾不芥滯盖人之所得以生者惟智慮營生可以居寒熱而備禍患不與羽毛鱗介䓁也聖人者倮之最貴而其最賤則夷狄是已匈奴者卽華人之所命而後世仍之歟


馬鬛封

嬴博之葬廣輪揜坎註者以橫直為觧恐非矣輪謂封土圓周其周足以庇封內之壙坎故云爾又子夏引夫子之言曰吾見封之若堂者矣見若坊者矣見若覆夏屋者矣見若斧者矣葬夫子則従若斧者焉馬鬛封之謂也觧亦未明竊意階上有堂築土而上平者謂之若堂堂上有屋就其若堂之上復增土如屋脊者謂之若夏屋形長而上殺者謂之若坊形圓而尾長者謂之若斧盖古之斧形前圓而後有尾後世築墳莫不如此都無廉角免扵崩頽極便好也延陵之葬子夫子既謂之合禮則所謂廣輪豈非若斧者耶其曰馬鬛未可曉斧與鬛非相類意者古墳無龍尾自延陵始而夫子従之古名馬鬛今名龍尾也


齊豹之盜 
 
左傳昭公二十年齊豹殺孟縶並殺宗魯春秋書盜殺衛侯之兄縶琴張聞宗魯死將徃吊之仲尼曰齊豹之盜而孟縶之賊汝何弔焉胡氏傳謂歸獄宗魯盖因仲尼之言㫁以宗魯為盜也然此扵事理不妥宗魯雖與聞其亂既以身殉之捨其犯手直稱為盜可乎按昭公三十一年左氏傳分明云春秋書齊豹曰盜此不可誣也若曰宗魯便是孟縶之賊則近之矣謂齊豹之盜可乎仲尼之言盖曰由齊豹之為盜而致孟縶之賊害乃若宗魯則不能止其盜而救其害其不知不仁甚矣胡氏之說抑亦齊豹之幸而宗魯之寃也乎


及王 

禮運云大人世及以為禮註父子相傳為世兄弟相傳為及宋真宗咸平間詔議太祖太宗廟位禮官言尚書盤庚有商及王史記云陽甲至小乙兄弟四人相承故不稱嗣子而曰及王云云愚謂此雖云爾不過相傳之名如此恐不可作祝號者也父子而不可作世王則兄弟烏可只稱及王乎不然依唐宣故事只云嗣皇帝臣某抑可也


新作南門 

春秋僖公二十年春新作南門南門者法門也前此必有之矣何謂新作㝎公二年夏雉門及两觀災冬新作雉門及两觀非舊無而新有可知閔子騫謂長府何必改作而孔子謂言必有中改作而不仍舊貫謂之新作莊公二十九年春新延厩馬必有厩則豈至是而始有厩乎後韓昭侯作髙門屈冝臼譏其時詘舉贏意者門厩雖舊其大維新也凡興作苟可以仍則仍之雖使有作苟可以不增則不增矣若革撤為罘罳髙樓皆君子之所譏也不然一時營作何必著之經中耶


三諱 

閔公元年齊仲孫来公羊謂春秋為尊者諱為親者諱為賢者諱仲孫非齊人其事雖非而三諱之義則大矣尊與親未必無過固當為之諱惟賢者道之所存雖使有失疑若不當諱矣然易之道扶陽而抑隂進君子而退小人此大小徃来消長之幾也聖人自無過下此者有時乎不能免焉苟非不可諱之大惡則豈合揚以覔疵以助否長之勢乎在所相與扶護維持者㝎矣至扵古昔之得失貶褒如衡石之誠懸輕重立見扵是而遷就遁避不著直義則不幾扵曲茟乎聖人之心如天地之大公無纎毫安排苟使劑量彼此容有偏繫之意何以為春秋子曰吾之扵人誰毁誰譽此聖人之所存也公羊何足以及此又如近世見識未逹而妄評先賢傲然自處以直躬者淊淊此則前軰之所憫爾


王出 

春秋魯僖公二十四年襄王出居于鄭二十八年五月諸侯盟于踐土公朝于王所冬諸侯㑹于温天王狩于河陽壬申公朝于王所愚按前此莊公十九年惠王出奔鄭處于櫟四年而返皆不書後此昭公二十二年王室亂王猛居于皇秋王猛入于王城王猛者悼王也越明年敬王居于狄泉二十六年入于成周則四年而返也凡王出者四而或閱年不能返有如此者踐土之盟公朝于王所者意者王出居于鄭而尚未返也若為下勞晉侯而至則何獨河陽之狩而後始書乎後書河陽之狩則前之不狩可見盖踐土之盟為居鄭故也温之㑹為召諸侯見也當是時天位未㝎民情懐疑遵先王廵狩之禮蹔至河陽朝見列國之君未為不可春秋之茟未必非與之之辭至扵昭公之出奔齊侯取鄆居之則鄆是魯地故言居居如居皇居鄭之居天子以四海為家則莫非居也昭公猶在魯地則冝書曰居也後公如晉次于乾侯乾侯晉邑也及鄆潰而入乾侯則書曰在在者非其地也書法不同綱目唐中宗之出而書曰帝在房州稱帝而書在非例也宜遵春秋書曰帝居房州楊慎有此說極是


蠅變白黒 

詩云營營靑蠅止于樊豈弟君子無信䜛言此言靑蠅能變白黒夫白黒若天壤觸目可别染白為黒固有之矣指白為黒則白自在矣愚夫亦不信䜛口之搆正為邪如指白而為黒疑若不之聽従然古人比諸玉上蠅㸃玉不自緇㸃汚揜之矣詩人之憂歎盖如是矣况是非寕有實相交亂漸漬則聖亦可狂劉勰云白似緗緗似黄黄似朱朱似紫紫似紺紺似黒則白成黒矣犬似玃玃似狙狙似人則犬似人矣此浸潤之所以行也孔子論為政必也逺侫人侫人卽謂白似黒謂犬似人者也非有在我之權度未有不迷其實者也書曰有言遜于汝志必求諸非道此察侫之莭度也


免役保甲 

朱子曰新法之行諸公實共謀之雖明道先生不以為不是盖那時也是合變後来人情恟恟明道始勸之以不可做逆人情底事若使明道為之必不至恁地狼狽明道豈是循常蹈故塊然自守底人荆公當時與申公極相好新法亦皆商量来東坡當初議論亦要變法後来皆改了然則安石處事雖誤而其為變法則固得矣何一之云本朝自李文靖王文正當國以来主扵安静凡有建明便以生事歸之後来天下弊事極多朱子亟許之夫法必生蠧蠧必有變烏可因一人僨敗而遂乃堅守塗炭甘受其焚溺乎以理論之李王不為專是而安石未必無見只縁安石做得乖冝扵是乎守常之言㫁作金石不但趙宋一世為然流至千百年凡有措手動足口口心心莫不以安石為戒此毒流扵無窮而莫之救㧞矣不然蘇固不足道如程伯呂申亦不以為非而或與商量何㢤如免役之法當時多以為不可罷朱子亦謂温公只見荆公不是便倒了一邉此可以見矣朱子又曰差役雇役互有得失雇役聚浮浪無根著之人在那裡多害事差役其為之者多有敗家蕩産之患盖緣教他作衙前少間庫厨都敎他管便自備這物至以供應官貟也此類要在占長去短未可因安石之故悉更之也然天下幅員甚廣或離鄕逺役多費搬纒兼有自備供頓之弊所以差役尤難至扵我邦逺不及千里如使上畨人得免浮費而别置客戶住接無害又申助役之法則恐無蕩産之患矣然而必遵安石前踵飬成良布之瘼又何㢤是則馬公不當廢而廢我邦不當舉而舉也安在乎安石之可懲乎且朱子又云免役皆浮浪之人靖康間州縣亦有守令要守而吏民皆㪚去無復可恃夫無論差役免役役者為守衛禍亂也無事之時歛聚四方放畨之布雇人立役其應令者悉皆惡奴敗子赤身逰手苟有警急魚鳥駭散必矣安在乎守衛馬公之智扵是乎可明矣至扵保甲又是急務朱子曰比閭保伍先王之法所謂分數分明也介甫銳意欲行不曽做得成范伯逹두001為萬載令行得極好雖有奸細更無所容毎有疑似無行止人保伍不敢著互相傳送至縣縣驗其無他方令傳送出境訖任滿無一寇盜此則明道已少試晉城者也其可行無疑殆至今寥寥者不幾扵火焚而怨燧人溺井而尤伯益乎宋淳祐間知漢陽黄榦奏言外侮當慮而內患尤所當憂成周比閭族黨州鄕之法上下相維脉絡相關堤坊宻而姦宄不生人心有所綂攝緩急不敢自肆臣甞為臨川令當開禧用兵之後隅官之法未盡廢其法五家為一小甲五小甲為一大甲四大甲為一團長一里之內總數團長為一里正一鄕之內總數里正為一鄕官一縣之地分為四隅毎隅之內總數鄕官為一隅官以察姦慝以護鄕井行之三年人以為便今守漢陽推行保伍之法戶籍多寡蓄積有無皆可得以周知然不敢大有所更張向使熟議而力行則維持人心防閒變故之道無以易此况湖右之地土地廣袤姦盜㐲蔵虜未入境嘯呼成羣剽刼閭里者皆此曹也使保伍之法既明因其農隙教以武事則伍两卒旅之制可以漸復矣其說極詳此朱子所謂范伯逹行扵萬載者即恐如此而朱子之亟稱者也今人何憚而不為乎此有廢屋將傾付之拙工改作工不能整頓従而圮剝之主人不以工之敗蠱而遂止冀有得乎良匠而剗新乃休者利害在身故也朱子所謂無一人肯把做自家物事看也今之籌畫不過揀橈則却用牮木支拄而不思繩正柱梁雨漏則却用盌盒承受而不思重覆苫蓋此又朱子所謂補鍋而非重鑄也大抵後来士大夫端委雍容厚蓄名譽一觸事為如聞惡臭䂓得一生花底活計是甚心量故曰却出擔當與小廉曲謹不同扵朱子何間
[난-001]逹 : 逵


三十六宮 

三十六宮其說有三其一謂八卦二十四畫半陽半隂而陽一隂二則為三十六也然隂之一畫未有為两宮之理况邵子所道天根月窟皆以六畫言耶其二謂一與八為九二與七為九三與六為九四與五為九四九三十六也此只以數言之亦扵根窟之義未見著落其不成道理均也其三謂六十四卦變易八卦乾坤坎离頤大過中孚小過是也交易五十六卦屯蒙以下是也變易者八卦各為一宮交易者二卦合成一宮為三十六宮也此說最當然卦無倒用之理恐未有天根與剝同宮月窟與夬同宮之義既交易矣當為各宮而已若果以交易而謂之同宮則雖變易者此變為彼疑是同宮也以屯蒙言則二五相應雖可相易初上豈有相易之理㨿周公六義都無此說也愚謂邵子固云乾遇巽時為月窟地逢雷處見天根天地者乾坤也凡六十四卦其乾坤之逢遇而成者二十六卦其餘二少相疊而成者惟三十六卦以易之三索言則二少亦皆得乾坤之一爻而成者也春者乾坤肇開之和氣故二十八卦旣與乾坤逢遇而雖三十六宮莫非此春意之周遍無虧欠也此可備一說


王遜 

史稱樊噲頭髮上指此項羽所以稱壯士也晉明帝時寕州刺史王遜怒甚冠裂而卒註怒甚髮上衝冠冠為之裂其壯烈視噲尤猛矣可考


讀史料成敗 

天下事大抵八九是幸㑹也其史書所見古今成敗利鈍固多因時之偶然至扵善惡賢不肖之别亦未必得其實也歴考前史旁證諸書叅驗而較勘之誠未可以專信一書而為已㝎也昔程子讀史到一半便掩卷思量料其成敗然後却看有不合處又更精思其間多有幸而成不幸而敗盖其不合處固多而合處亦未可凖信史者作扵成敗已㝎之後故随其成與敗而粧㸃就之若固當然者且善多諱過惡必棄長故愚智之判善惡之報疑若有可徴殊不知當時自有嘉謀不成拙計偶逭善中有惡惡中有善也千載之下何従而知其是非之真耶是以㨿史書料其成敗則合處多従今日目擊顯見者而思量則八九是不合此非但吾智之不明即幸㑹之占多也非但今事之多戾亦史書之難真也余故曰天下之事所值之勢為上幸不幸次之是非為下


錯寫誤讀 

古書之錯寫誤讀夥矣如典與陶隂見劉歆七畧魚魯帝乕見抱朴子三己亥豕見家語至後代蔑學如杖枤銀根之類何可悉數然此有原本可以校勘故㫁㫁謂非又如古經遺文或有雜出傳記比並得真者亦不少安知此外不有無限謬誤無所考而止者乎如韓退之以浴沂之浴作沿何敢死之死作先真覺有理只因無證而不取可歎此朱子所謂更起夫子家人如范明友奴則未知以為如何


神入于腎 

章本淸圖書編云毎日念慮經營莫非精神之發洩及嚮晦入燕息而時方熟寐則耳目悉歛思慮盡㤀神入于腎而交乎精魂亦随神而攝于魄故血氣流貫百脉歸原及將寤則神寓于心既覺則神㳺于目此則人人皆然非飬生家取坎填离之說也惟夜而寐也神入于坎故精得神而愈充晝而覺也精煥于离故神得精而愈旺也此說本扵邵子經世書人之神寤棲心寐棲腎及將寐在脾熟寐在腎將寤在肝正寤在心及人之神棲于目䓁語此以一身流行之神言非方寸神明之心也神者氣之精英有一身流行者有方寸出入者比如天地流行之氣與一物舒翕之氣不同也又如暦書人神日逰何處不至其神明之心静時方寸湛然動時光燭九垓豈有遍走之理近世有一長老以腎為室以心臓為堂寂然不動則入扵腎感而遂通則出扵心所謂神明之心以腎為大本遂主張議論謂得前人未發之藴余既甞以書質之不得印可偶閱此編便知其有所祖也噫立言之難有如是夫


排淮泗 

夾漈鄭漁仲作地辨孟子曰决汝漢排淮泗而注之江吳王夫差掘溝以通于晉而江始有逹淮之道孟子以為禹迹余按禹貢註云吳始開邗溝隋人廣之吳澄亦以孟子為誤指為禹迹然澄末乃曰地髙扵水只是掘橫溝两端築堤若欲行舟湏自江中拽舟上溝行溝既盡又拽舟下淮如是而孟子謂排而注江可乎若又曰牽扵文勢而不暇考其實則孟子之書其可謂乗快任誤乎若然則惟其地理不可變故猶可以勘驗辨誤如義理精微従何而究尋其是與非耶此恐無是理矣余故曰此或錯換移排淮泗三字在决汝漢之上而自為一句非涉扵注江之文也詳在孟子疾書


周穆后䘮 

左傳昭公十五年周穆后薨太子壽卒晉叔向曰王一歲而有三年之䘮二焉杜註云為后三年者以逹子之志而言其意盖曰王雖服朞而嫡子心服尚在則是亦三年之䘮也朱子答萬正淳書云左氏說禮多是周末衰亂不經之說此則明其扵妻本無三年之義左氏有誤也杜氏之說委曲觧之盖謂子有三年之䘮為之逹其志則便是有三年之䘮也其意亦通何必歸之不經耶叔向之說初非謂王亦三年也更詳之


髙力士 

唐髙力士為中官之賢者其家世有由来矣力士本髙凉郡人本姓馮氏其始祖業自北燕浮海奔宋傳至盎世有官盎討獠有㓛拜漢陽太守隋亾或勸自王盎曰居越五世常恐忝先業尚敢自王㢤唐武德中封越國公盎之祖髙凉太守寶之妻洗氏隋初嶺南共推洗氏為主保境拒守既而降隋及番禺夷王叛夫人討平之累封至譙國夫人卒諡誠敬至今有誠敬夫人廟歲以仲冬祀之力士卽盎之曽孫髙延福飬為子冒姓髙氏雖是玄宗之私臣其忠赤向上則素飬乆矣異㢤 見一統志


阮翁仲 

阮翁仲安南人身長二丈三尺氣質端勇異扵常人少為縣吏為督郵所笞歎曰人當如是耶遂入學究書史始皇併天下使掌兵守臨洮聲振凶奴秦以為瑞死鑄銅為其像此未著扵史也韻玉引杜詩註金人十二一名翁仲一名君何然則仲何合十二像也史記注大人十二見于臨洮故鑄之未知孰是又如周廟金人謂之磨兠堅則亦古人姓名而只稱慎言人其詳不可考矣


髙麗斬吳使 

孫權嘉禾二年癸丑遣使如公孫淵淵斬使獻魏其兵秦朝䓁逃之句麗句麗王位宮遣還吳奉表稱臣時權甚怒欲自將伐之因羣臣諫而止其所謂氣踊如山顛沛不恨者疑若不可但已也按東史其明年甲寅魏遣使和親又越二年丙辰吳遣使通和王殺其使獻魏一如公孫淵之所為意者不勝其忿欲與句麗共謀遼東句麗方納欵于魏故殺使而拒之也吳史不言者諱之也


陳壽䝺諸葛 

陳壽論諸葛亮曰刑政雖峻而無怨者以其用心平而勸戒明也可謂識治之良才管蕭之亞匹也其䝺歎至扵如此而古今謂壽甞得罪扵亮故貶之曰臨機應變非其所長也人徒見亮有窺敵制變之能而不知更有大扵此者存故謂壽有譏刺其實非但不識壽亦不識亮矣壽殆善言徳行乎


崔瑩攻遼 

髙麗崔瑩忠智之人也其北伐一事終至扵極狼狽莫不疑駭然卞季良詩云奮威匡國鬂星星學語街童盡識名一片壯心應不死千秋永與泰山橫元天錫詩云水鏡埋光柱石頽四方民俗盡悲哀赫然功業終歸朽確爾忠誠死不灰紀事靑編曾滿帙可憐黄壤已成堆想應杳杳重泉下掛眼東門憤未開當時信茟莫不䝺歎不置何也余考麗史盖有以也我太祖威名日盛顧國中之力無以抑遏瑩䓁却欲藉上國圖其所欲為當時大明新㝎天下無意外圖故乃欲生事扵邉州冀激帝怒也後李牧隱之赴京恐其未還有變請與太祖同行太祖曰吾與公並使國事誰任乃以太宗為書狀及歸曰帝中無所主之人也我意帝必問此事帝不之問帝之所問皆非我意也至今傳者謂勸帝東征而不聽故云爾㨿此牧隱諸人之心可知先是適有自遼逃還者言帝將求處女秀才宦官各一千牛馬各一千瑩曰興兵擊之可也又西北面安撫使報遼東都司到鴨綠江張榜曰戶部承聖㫖鐡嶺迤北迤東迤西元屬開元所管軍人漢人女真達達髙麗仍屬遼東扵是遂㝎攻遼之計後趙胖䓁回自京師曰我國人坡平君尹彝中郎將李初者来訴于帝云李侍中某立王瑶為主瑶非宗室乃侍中姻親也瑶與侍中謀動兵將犯上國宰相李穡䓁以為不可即將李穡曹敏修李琳邉安烈權仲和張夏李崇仁權近李種學李貴生䓁殺害將禹玄寶禹仁烈鄭地金宗衍尹有麟洪仁桂陳乙瑞慶補李仁敏䓁逺流其在貶宰相䓁隂遣我来告天子仍請親王動天下兵来討向非天子厭兵而胖䓁極力辨别則王師未必不出矣彝者即有麟之従弟也扵是宗衍逃有麟自殺實有是事可知瑩之事亦猶是也當時綢繆謀議無所不至鐡嶺之命未必非其所搆也帝不惟不信彝初之說使之面質又命本國鞫諸人豈非天耶然牧老諸人宜若無所逃罪淸州水漲之變神理所哀諸囚之免其亦幸矣


伯夷 

地志孤竹國是遼地然伯夷避紂居北海之濵所謂北海舍遼更無其地伯夷既讓國而逃又何必避居于此耶其始逃之地不知何處按韓子管仲従桓公伐孤竹桓公管仲不應越燕代而畧遼海則必與齊境相接也今所謂孤竹扵殷都風馬牛也其終歸北海何必曰避紂耶愚意伯夷本國恐是近扵中土者今所謂孤竹則乃夷之避紂来居之地緣夷本孤竹之人故目其地曰孤竹也後聞文王作興以身歸焉至諫武不聽然後退居首陽而餓死此伯夷之始末也東人又因海州有山名首陽妄謂夷甞来居此山其獃不曉事多此類


髙麗官制 

髙麗官制與今制有異同三師三公如漢制門下中書掌百揆其郞舍掌諫諍封駁或稱僉議府有判門下或稱中書令都僉議令有侍中或稱僉議中䝺左右政丞有贊成事或稱內史侍郞平章事門下侍郞平章事僉議侍郞有評理或稱叅知政事有政堂文學有知門下府事有常侍或稱左右散騎常侍有直門下有司議大夫或稱諫大夫其獻納或稱補闕司諫其正言或稱拾遺思補注書或稱中書注書盖郞舍以下今之諫院也宻直司今之政院也有左右承宣各有副或稱承㫖或稱代言吏曹或稱選部典理其尚書或稱判書侍郞或稱揔郞郞中或稱正郞員外郞或稱佐郞戶曹或稱民官版圖刑曹或稱讞部禮曹或稱儀曹工曹或稱虞部其都官今之掌隷院也司憲府或稱御史㙜其大夫或稱提憲大司憲中丞或稱執義侍御史或稱掌令殿中侍御史或稱持平雜端監察御史或稱紏正其藝文舘或稱元鳯省學士院翰林院詞林院其大詞伯或稱大提學大學士詞伯或稱提學直詞伯或稱直提學其成均舘或稱國子祭酒或稱典酒司成司業或稱司藝其丞或稱直講其典教寺今之校書館也其通禮門或稱閤門有使副使祗候即今之左右通禮之類其典儀寺今之奉常寺也其通文舘今之司譯院也其都評議使司今之備邉司也或稱都兵馬使國初合門下為議政府後更設備邉司廵軍府今之捕盜廰也金吾衛或稱備廵衛今之義禁府也按廉使今之監司也輿地勝覽以都評議司為議政府廵軍為禁府恐誤松都鄭道傳記可考


冶容 

易曰冶容誨滛冶者爐鞴也書云金曰従革一従一革也二物合為従一物變為革可以分合可以變易長短大小厚薄之軆者惟金為然而所以如此者亦惟冶爐為能也逰女好餙傳粉施朱㸃唇畫眉矝容便軆巧笑媚語能變嫫為施易野成都故以冶稱之


英英白雲 

夫雲薄則白厚則黒不厚無以雨澤也霜露者星月之光與地氣相感而成故有雲隔蔽則無以成也小雅英英白雲露彼菅茅彼白雲不但不成雨澤遮翳星月如何能有露此盖反語而箋觧失之也上章云之子之逺俾我獨兮此申后怨幽王之不能庇育妻子故指雲而言曰爾豈露彼菅茅而俾有生遂耶大抵古經中多此例如載馳之我思不閟是也


何彼穠矣 

何彼穠矣一篇先儒以為難喻王魯齋黜之聖人之所載而重删可乎平王齊侯未必無其事何必舍此而他求㢤禮天子之女下嫁則上公主其事是為公主意者當王姬下嫁齊侯之子而召公主之故民歌其事而附諸召南也且其詩又未必皆文王時作周召二公亦必傳世採詩扵後来者又將何附乎如春秋莊公元年築王姬之館于外又檀弓齊告王姬之䘮周女之嫁齊者固有矣縦曰平非諡齊非國其為召公主婚則無疑


卷耳 

楊用修謂陟岡者文王也玄黄者文王之馬也痡者文王之僕也金罍兕觥冀文王之消憂也何大復歎賞曰千古之竒然不曰酌我而曰我酌則語脉不著也以余觀之詩之言雖多托言后妃豈有躬採扵周行之間㢤必不為無理之言以惹後人之疑也意者文王之朝聘征伐従行之士亦乆而不返故其家人如此云爾后妃之思念雖不言可知也其陟岡馬病之類楊說亦似有理其馬病僕痡盖由踰歴險阻之故也言良人如是艱苦我馬我僕亦必勞病所以憂之益深我寕酌酒以抒矣此可以備一說


居德則忌 

従兄良溪先生不事舉業白首窮經扵易最用力著書盈篋其說多不泥先儒舊說徃徃發其未發一日與余講夬卦其大象云施祿及下居徳則忌夬者愼之反祿施扵人而徳居扵己故施祿宜夬忍而不與衆心不服居徳宜愼肆而不莭身名易爽故曰則忌遂以履之九五夬履貞厲為證余思之良是夫君子之治天下必曰先慎乎徳忌夬之謂也二典三謨之世聖如姚姒而猶兢兢乎如履薄氷如臨深淵若曰吾治已足便不是聖人也自此以後此意日減分數雖三代之盛氣像覺有不侔此治所以漸降也至如後世任職敗事者多由扵居徳不忌易之所戒信矣㢤


百二十二 

百二十二之說古今難喻余謂此專以地勢論而兵力次之㨿險阻而擁强衆所以為二也㨿上文可知當時椘魏之國兵非不强終不與秦齊比並者有一而欠二也秦齊之較諸列國則齊為十倍秦為百倍而其二者自在是秦得百扵二齊得十扵二也猶言二者百二者十也二者既具則聲勢自張至扵百倍十倍之多也此田肯賀之言田姓而二名者也或謂肯乃一字名非是


漢祖力量 

漢髙祖有欲致而不能者四人四海既㝎思得林下之士與之共國彼雖逃隱以溲溺圈套又不肯威刼力致則其力量已不易矣四人者既至易樹之計斡囬扵指顧之間知天下繫在人心之向背而不可以私智臆断見識又如此為人上者所冝致思


四勿箴 

表裡交相飬而裡為重然裡者心也心無形象未可易以執守故聖人教顔淵不過四勿只扵視聼言動上加㓛視聼言動表也表正則裡亦可得以正矣程子作四箴亦如此視箴曰視為之則聼箴曰閑邪存誠言箴曰發禁躁妄動箴曰守之扵為即扵表上着力所以為復禮之莭目世之一種議論却以為本原為重所守在內則外不待正而正不肯留心扵威儀動静之間此風一長畢竟為荒誕放縦之人必將並與所謂本原者而失之聖人之訓為萬世法差之者皆非至朱子敬齋箴乃以表裡交正包之更是盛水不漏


大明君臣 

尊君卑臣莫如大明嚴法刻刑莫如大明然余讀大明史臣稱君不曰聖明而只云皇上君稱臣多云先生氣像儘好史記漢祖稱陳平曰先生世但知其慢罵儒生者亦未必然也偶閱崔氏松牕寤言云表箋諛而君志驕制誥麗而臣報輕斯亦後世藥石也老子曰人之所惡惟孤寡不穀而王公以為稱故物或損之而益益之而損損益之義不聞于世乆矣噫


餒在其中 

一日余枕上無寐偶思得之論語耕也餒在其中學也祿在其中其文勢終似未安按餧者飼也而與餒字相近或者傳錄之誤古人亦有餧餒通用之例夫子之意盖謂學則必得祿如耕則必得餧先難後獲之義戒其不力學而先志扵穀也


人鬼死生 

孟子曰莫之為而為者天也莫之致而至者命也天與命尋常皆以人事看涉乎語疊天指蒼蒼者其行勿助勿㤀自然而運是為莫之為而為也命出扵天故人事之吉凶亦有自然而至者是謂命也孟子將言命發其所由然者曰彼天如此故命亦如此云爾非就人事上别其此為天此為命也然人生已有稟㝎之命死生是也既稟之後随其所值或有吉凶之異如富貴貧賤之類是天也凡論命湏在墮地之初至富貴貧賤則必把終身看方得扵此又湏言天也此類與孟子之意差不同也又如樊遲問事鬼章遲小人也只是怕死而欲媚鬼得免故先問事鬼聖人知其本意故曰事人之道求盡吾性分而已非為以此而要寵也既知此理則事鬼在中矣遲又未達以死為問其意始露故聖人又曰生者自生也非鬼之與有力也既知此理則知死亦有命非鬼之有所増損矣


鳩居鵲巢 

鵲巢之詩有未可曉者鳩性雖拙未見或居于鵲巢也意者此必指屬國之女嫁于大邦而取比如此也婦従夫者也富貴一従所嫁而頓換扵于歸之日如鳩之居鵲巢也彼百两之盛非女之固有者一朝以此迎之故詩人所以興歎非謂鳩性本然也


三老五更 

三老五更之義後世未之明也禮運曰宗祝在廟三公在朝三老在學三公非一人則知三老之亦三人矣周官鄕老二鄕則公一人鄕大夫毎鄕卿一人公者鄕老也卿者鄕大夫也老則稱公大夫則稱卿者如孟子蓋大夫王讙而稱齊卿也然則凡六鄕而三老六卿卿各主一鄕老主二鄕而卿屬於老矣如後世三老董公壺關三老之類古制雖堙而名號猶存也謂之老則必掌學校之敎者也以此推之五更其始亦必有五人如三公三老之例而今無所考不可强為說也至後世飬老之禮既難其人則不得已各以一人充其位謂之三老如今入相必曰三公謂三公之一也五更亦猶是也大戴禮帝入東學上親而貴仁入西學上賢而貴徳入南學上齒而貴信入北學上貴而尊爵入太學承師而問道凡學有五必有所主教五人抑恐此之謂五更列子云坰外田更謂野老也故五更之更或謂當作叟字其言亦似有理也或者曰象三辰五星或曰知三德五事未見得是


哀帝十四年 

王莽云孔子作春秋以為後王法至于哀公十四而一代畢協之扵今亦哀之十四也赤世計盡終不可强濟莽之好符命多如此哀公何甞十四年而兦耶哀帝六年平帝五年孺子嬰立莽居攝三年則偶合十四之數矣及莽竊號始建國五年天鳯六年地皇三年則亦十四年矣亦可資一粲


箕側尸倨 

余讀坐無箕寢不側卧無尸逰無倨毎疑其文勢之有不然者詩云維南有箕不可以揚箕者揚之器凡人心作主不㝎則坐必揚謂宜端直不動如論語居不容之義居者坐也如云居吾語汝之類皆可證也容亦動作之義祭義云周旋出戶必有聞乎容聲容但為形貌之稱豈有可聞之聲故註以為衣履之聲可證也寢卧時或側或仰何害而必禁其側耶側如踞側之側謂牀側也寢扵牀側恐其危墜也尸字疑戶字之誤戶者人出入處卧而當戶或為人蹴傷與立不中門相照也淮南子云枕戶橉而卧者鬼神蹠其首亦禁戒之辭耳倨若倨傲之稱何必扵逰云爾逰者恐是優閑徘徊之意倨見周禮磬人為磬倨句一矩有半倨是微曲之稱如致敬磬折是也致敬則宜如是凡閑逰時不能植立而如磬之倨者必懈怠不莊也故戒之余見人行而端直者少矣


頍弁 

小雅頍弁之伊何豈伊字語習相類故為興軆與小星束椘同例然苐三章無伊何字亦曰興何也余已扵疾書中辨之且以在首者推之上所云伊何何期皆在首之義其意若曰弁者終亦何用乎用於首而已雖不言在首其意實然也酒殽之設又何為乎為兄弟甥舅而已盖賦事以起興且以兎絲訓女蘿恐未當兎絲非在木者也詩家多以兎絲女蘿對說更詳之


六正六邪 

司馬公諫院題名記可謂警䇿矣然猶未若髙麗金審言之為尤㘦審言當成宗九年引說苑六正六邪之說請扵二京六官諸署局及十二道州縣官㕔壁各寫其文出入省覽何謂六正萌芽未動形兆未見獨見興亾之機預禁乎未然之前使主退然立于顯榮之處如此者聖臣也虗心卜意進善通道勉主以禮義諭主以長䇿將順其羙匡救其惡如此者良臣也夙興夜寐進賢不懈數稱徃古之行事以勵主意如此者忠臣也明察成敗早防以救之轉禍為福使君終至無憂如此者智臣也守文奉法任官職事辭祿讓賜飲食莭儉如此者貞臣也國家昏亂所為不諛敢犯主之顔言主之過失如此者直臣也何謂六邪安官貪祿不務公事與世浮沉左右顧望如此者具臣也主所言皆曰善主所為皆曰好隱而求主之所好而進之以快主之耳目偷合苟容與主為樂不顧其後害如此者諛臣也中實隂詖外貌小勤巧言令色妬善疾賢所欲進則明其善而隱其惡所欲退則明其過而匿其羙使主賞罰不當號令不行如此者姦臣也智足以飾非辯足以行說內離骨肉之親外搆亂扵朝廷如此者䜛臣也專權擅勢以為輕重私門成黨以為富家矯主命以自貴顯如此者賊臣也諂主以侫邪陷主扵不義朋黨比周以蔽主明黒白無别是非無間使主惡布扵境內聞扵四隣如此者亾國之臣也此十二條者人主冝書諸御座與羣臣同看夫人臣有正邪二道而正不出扵六者邪亦不出扵六者比如不是熱湯便是冷水無那中間温吞煖處使人一一校勘身分各自分配扵十二題目則其不在六正之科者必各占六邪之一豈不惕然自懼也㢤此振刷之要詮也


趙位寵 

髙麗鄭仲夫李義方李義旼䓁放黜毅宗金甫當謀舉兵復位被殺及義旼拉弑之投屍扵水西京留守趙位寵起兵討仲夫䓁岊嶺以西四十餘城皆應之越三年為尹鱗瞻所擊斬今東國通鑑書以叛賊之例扵義恐大謬矣春秋之義弑君之賊人得以誅之君弑而賊不討其可緩耶昔陳恒之弑非國中之賊而聖人猶朝服請討先儒謂事之成不成聖人之餘事位寵之事所謂先發後聞者是已至扵力不勝而死則秉茟者當書云西京留守兵部尚書趙位寵舉兵討賊不克死之也若使其事遂成當時國論將以為如何是時明宗雖為逆臣所援立不過如漢獻帝唐昭宣受其䘖勒位寵之舉豈非明宗之所欲耶位寵之敗運鏟也非師曲也君臣大義無所逃扵天地之間不計强弱彰其義聲即臣莭之致意也作史者但以成敗論其得失用此垂後不幾扵天地之晦塞耶可異也


麗無甲科 

髙麗之制無甲科乙科三人丙科七人同進士二十三合三十三人而已雖有增減者立法則如此也今制合甲乙丙三十三人而别有生員進士二百人宜其為民者漸少而黨論歧貳矣


西關古城 

髙麗徳宗二年命柳韶置北境關防起自西海濵古國內城界鴨綠入海處東跨威逺興化静州寧海寧徳寧朔雲州安水淸塞平虜寧逺㝎戎孟州朔州十四城抵耀徳静邉和州東傅于海延袤千餘里以石為城髙厚各二十五尺寧徳以上五城皆今義州地寧朔泰川也雲州雲山也安水价川也淸塞熈川也孟州孟山也耀徳以下三城皆永興地是時江邉諸邑及咸興以外非我有也至睿宗時歸我抱州来逺䓁城抱州亦義州地也句麗榮留王十四年築長城東北自扶餘城西南至海千有餘里凡十六年功畢是時句麗兼有遼東則此必與百濟為界者今成川謂之扶餘則所謂扶餘城當在成川陽徳䓁地而循大同江之南傅于海即今岊嶺是也或稱慈悲嶺或稱洞仙嶺今正方城在其下我文宗二年改築棘城長五千三十尺棘城者自正方西迆至海者是也百濟辰斯王二年設關防自靑木嶺北距八坤城西至扵海盖鹵王十五年葺雙峴城設大栅扵靑木嶺分北漢城士卒戍之卽今金川之靑石谷是也此西道關防古事也


左丘明 

陳傅良諸儒引左傳虞不臘矣一句證丘明之非孔子所稱者臘是秦人作也然左傳之非秦以後作則無疑臘者獵獸祭祀之名所謂虞不臘者謂虞將絶祀故秦人為孟冬祭先之稱而月令載之月令亦秦以後書也後與蜡同稱左之言指祭先非祭百神也烏可以此疑之孔子之扵諸弟子其同處無不裒然稱許或云吾與㸃或云商賜起予之類亦多左丘明之所耻既與夫子同則乃特稱其與己無異其義無間何必竊比古人而後然㢤孔子之經止扵獲麟獲麟以後魯無春秋乎左氏孔氏之徒故其据經作傳必至扵孔子卒過此則不用經焉亦冝矣史遷云左丘失明杜預云丘明為素臣則一人而異稱其以複姓别之者亦無所据矣


髙山仰止 

讀詩不可草草後来箋釋率多常語無雋永間因古人取義方知有餘味在也如鳶飛魚躍苟非中庸一莭後世安得以知如是耶又如髙山仰止景行行止驟看殊不覺有深義聖人䝺之曰詩之好仁如此向道而行中道而廢也忘身之老也勉焉日有孜孜斃而後已然後知其緊要在止字上止與已两字相照止如大學止於至善註云必至扵是而不遷之意亦善發揮矣盖景行之君子人未必仰望或笑而侮者有之髙山在前則無愚無不肖莫不仰面而瞻焉雖欲低看得乎賢智之扵景行亦猶是也不獨仰之必欲行之必至扵是守以不失也其意若曰髙山仰之而已矣景行行之而已矣行而中廢則有矣初無量度己力之不及而暫撤之意也以此推之凡詩之用止字皆如此若曰断章取義與作者之意相反則恐無是理特後人之不能透看耳如於緝熈敬止之類是也


伯牛疾 

伯牛有疾子自牖執其手余毎疑伯牛優入徳行之科豈敢以君視臣之禮待夫子夫子又何不誨責以變易之而苟焉為此而已㢤集註云先儒以為癩也此說近之癩者傳染之疾也夫子来問則扵心安乎不安則終辭之義反重而恭聽為輕雖閉戶而拒之可也牖者通明而非出入之路故夫子不得已不入戶而就牖執手以訣其勢然也


博奕 

聖人有博奕賢乎已之教余甞有疑扵導人雜技也世之滛貪于此者殆若狂易反不若飽煖無所用矣然偶思得之其要在一難字難者為教化發也彼雖如此若善誘而囘頭則猶可以進步向上其怠惰自棄聖人亦無奈何也聖人之導掖人也見其彼反勝此故云爾看經一字之誤或致敗教可不愼㢤


竒字 

劉棻載酒學竒字扵楊두001雄字若古有棻即七畧歆之子其博考該洽無過扵家學顧何待扵䧺耶意者所學即六書之義耳凡字後来漸備苟知其義人人可以剏智為之也如相如諸賦恠字豈皆具扵三代時者耶䧺之用竒字太玄可見玄者倣易為之也其經是文王周公之作世代旣乆語有未詳故孔子為作傳不得已也今玄文作賛則故為疑晦旋自作測而註觧之雜以眩異以亂之䧺之他書皆不待傳而自明何獨傳道之書而艱深若此聖人之書惟恐人之難曉䧺也惟恐人之易曉其心之不公可見棻也學之用必有其地矣今周禮一經恰與相類此古人所以致疑也余謂周禮断非王莽所辦或者周家典禮流傳固有其文有妄男子如棻者就其間増飾之耶古今人通用者萬有餘字萬餘之内縦橫周盡無所不可必用竒字果何意耶此當與知者說
[난-001]楊 : 揚


象著 

箸與著字相似張良之請借前箸余既以前著之已事為觧又疑紂始為象著著入聲周禮象與著皆樽名無足曰著意者始起扵紂而後世因為禮也箕子之言曰必為玉杯必不羹藜藿衣短褐而舍茅茨之下然周禮尊有玉飾食不藜藿衣不短褐舍不茅茨則其起扵紂者無恠乎為後来之㝎禮也然余猶不敢索說後見淮南子云糟丘生扵象著炮烙始扵熨斗若果匕箸之箸則何以為糟丘之源耶可以為證


公田百畝 

井田之說毎疑公田之為百畒而非八十畒孟子既謂請野九一國中什一國中非井也畫井扵野而但曰九一安在乎什一余既有著說以明之後因課兒偶思及之圭田五十畒餘夫二十五畒盖餘夫私田也合四夫為百畒故如是為断圭田則公田也公田若果八十畒而割取五十則竒羡不齊恐不如是參差也此必是野井九一而公田百畒者乎此亦可以補前說之不足詳在孟子疾書


古經反語 

古經盖多反語如所謂嗚呼不顯乃豈不顯也又如所謂徒御不驚大庖不盈之類皆如此也小學萬石君言内史坐車中自如固當此亦反語註說本是而諺釋者謂詭言以不當為固當則誤矣如書盤庚比于罰洪範不罹于咎金縢未可以戚我先王冏命非人其吉惟貨其吉莫非反語而蔡傳不然義有未著也偶因課兒閱國風我思不逺我思不閟亦恐如此言爾雖以為不臧我之所思豈不逺且閟乎閟即菀結之義扵採䖟㪚菀尤愜至扵能不我知能不我甲即謂其才能豈不優扵我乎盖指童子而老成也


後天祖河圖 

余甞論洛書洪範之㫖曰自北而東陽方也生數居之順數而止扵東南隅自南而西隂方也成數居之逆數而止扵南方隂陽交而後萬物生故東北之二與西南之八相易天道人事感應必通故八庶徴之肅乂哲謀聖即二五事之肅乂哲謀聖乃其明驗自謂得千古之秘也及見魯齋王氏說可以相發其言曰㐲羲則河圖以畫八卦文王推八卦以合河圖河圖者先天後天之祖宗也河圖是逐位竒偶之交後天是綂軆竒偶之交惟生數不動以成數之六與七相易而上偶下竒莫非自然其意盖謂天一水地二火天三木地四金自是不動直坎离震兊四卦九居西北六居西南七居東北八居東南乾坤直九六艮巽直七八矣此說大槩有得其或下或上必有其義不可但以上偶下竒為自然也以河圖言圓變為方則四成數宜居四縫六居東北八居東南七居西南九居西北其勢即然也東北天生而地成西南地生而天成天地不交萬物不成故惟東北之六與西南之七相易而其餘六位不動此又洪範之五事庶徴相易感通之義也此後天之卦亦本扵河圖之證先天竒偶之數後天配合之數洛書生成之數而河洛卦範相為表裡亦可驗矣然王氏不言先天之所以祖河圖則以舊說為㨿也舊說只㨿自一至九之數而與河圖位次不見有著落王氏盖亦未及也余則謂後天以一六二七三八四九排列洪範以一二三四六七八九排列先天以一三七九二四六八排列各有其義後天以隂陽老少為主如乾九坤六之類是也先天以數之多少為主故一二為震巽三四為坎离六七為兌艮八九為坤乾乾坤三索而得六子則其勢宜然在河圖則陽數自北而至扵西其縫在西北隂數自南而至扵東其縫在東南內外交結此太極圈子也分而為两儀則縫在西北者退居東南縫在東南者退居西北故為震坎艮乾巽离兌坤之序震居東北為陽穉乾居南為陽長巽居西南為隂穉坤居北為隂長至扵四象則陽中包隂隂中包陽故坎與离相易艮與兊相易為先天之位此又先儒之未發者也别有說不贅


諸葛南征 

諸葛南征不知何故如是火急先圖中原未復大義未明何可舍此而求逺乎五月豈深入之時乎牂牁越雋古哀牢之地險阻絶逺前乎此而未聞南寇之侵軼後乎此而又未甞有孟獲之助征有功七反縦禽勞師損威其不罹扵疾死亾亦幸矣余謂此必諸葛失䇿其始意必將一征而大㝎雍闓既誅孟獲又叛則徒搆㤪耳不服其心而搆怨致寇亦明者之所耻故扵是遷就其行至扵妥帖而後歸到此亦不得已而如是也縦使取金銀牛馬以給軍用若曰為此而征則非計也此盖用馬謖攻心為上之䇿然後九年諸葛卒又後六年以張嶷為太守其下云初越雋數叛殺太守謂之初則非數年間事然則又不可謂南人不復叛矣軍法有先聲而後實者有自治而待時者川蜀地形與中州隔絶其勢可以割㨿而自䧺由是而南臨羗亦足以威敵示之以威来之以惠待其懐懼仰治然後一舉兵而全勝是為良䇿諸葛亦人也豈能百謀而百不失㢤


四種 

或問䘮服䟽四種之說何考余謂賈氏必非無㨿而云然也父為長子傳曰何以三年也正體扵上將所傳重也正者適也體者所生也其或正而不體或體而不正者不三年可知期服條適孫止期則正而不體之不三年果驗矣小記適婦不為舅後者小㓛則子雖正體而或有廢疾若他故者不得傳重而不三年可知適孫猶期則庶孫之傳重而非正體不待言而明矣


葉向髙 

世言葉向髙黨魏璫而異東林此非黨彼而異此其實不苟同扵東林故亦不嚴懲扵宵小也其韓魏公不分黒白論曰天下之患不獨小人為之也君子亦有過焉好騖扵標植而不察于事端太露扵畦町而不詳扵制變激扵義氣之奮而不及長逺之慮故謀未發而人已疑之功未遂而人已忌之尺寸未施害已随之惡菉葹而鉏之反傷蘅蘭者多矣故曰剋核太過則必以不肖之心應之然則為力逾難畏禍而寬忍則亂滋抑按而不揚則害成微裁之則重其忿而恨積大發之則激其變而事起天下之事因以决裂而不可觧矣詳此則其為措大時氣像意味已如此結撰及楊漣二十四罪之䟽上衆謂當乗此决勝冀葉為助葉則曰廷臣主于發奸閣臣主于平章若附和反足僨事此數句卽一生精神非逶迆龍蛇倐值忽偷者也其意亦見得七分道理何可以專咎㢤以程伯子之明尚有吾軰激成之語後人或鋒穎太銳畢竟禍家凶國者多矣君子宜在所商量而慎處也然劉一璟두001與王安同心輔政近之矣葉向髙包荒扵忠賢則有未允當楊左駢戮禍色燎原位居三事獨不可矢心而力救耶于斯時也止曰忠賢勤勞謹慎朝廷寵眷已隆盛滿難居宜聼歸私苐保全終始其言亦太煞歇後矣遼撫王化貞與熊廷弼有隙而廷弼以陥給事霍維華䟽訏王安而王安以誅給事孫杰劾劉以為王安報仇而劉公去國化貞維華孫杰皆葉之門客也王安廷弼皆劉之所與所薦也葉之調停不能得力扵化貞維華孫杰藎臣若劉文端者不安扵朝而不能留也魏公論一篇本自是當而一意橫肚亦便受病吾扵葉不能無討焉
[난-001]璟 : 燝


科泒秤頭 

明正綂中李夢陽上䟽內官供用十倍于前下者效上者也取贏者未有不羨者也戶工二部科泒必又倍矣下之州縣必又倍矣百姓輸納又有秤頭必又倍矣又經內官必有賄賂又倍矣所謂科泒如今攤徴扵州縣也所謂秤頭漢靈帝光和四年郡國貢獻先輸中署名為導行費此如今元㝎之外加之剰耗也在上一或不察莭莭刀蹬如此古今天下未有不同者也噫


觧大紳 

解大紳才識不减洛陽少年年十八舉進士被太祖寵眷其承命封事萬言莫非經世大猷即明朝苐一章䟽若使當時遵用其言古治可復太祖之放歸進學何㢤大紳之學庶幾已進無奈沈溍䓁忌克何也其去也與長沙一著古今同揆其後来失身亦太祖飬成也袁泰恣橫諸御史欲紏無敢下手大紳獨奮茟力詆太祖慮其少涵飬夫立朝斥邪惟求白直乃反抑使變莭期以十年大紳扵是摧消鋒穎以言為諱至扵狼狽䘮莭固也而其幽死獄中實由扵諫征交趾寵漢府二事従後觀之其言一一皆中見識有如此者夫人非上品都由世敎之陶鎔莫或能逭大紳見識雖邁要非大賢既不能少布扵太祖之世又何可責備于永樂之際乎今之責難扵君者不必他說只以大紳一疏敷陳之無不足矣尚論者謂使遇唐宗其諫論豈下于魏徴若留扵仁宣時其事業當有可觀是又知言矣予故曰大紳其才如賈誼其事如管仲其不遇則與千古抱負堙廢者同其寃憤矣


世宗追崇 

嘉靖議禮本非難㫁父子之倫自天子逹扵庶人人謂帝王家與閭巷之禮不同者非是以羣下視上宜有異例在帝王家中尊同處其親踈嫡支未見殊别也如䘮服一篇可以驗矣武宗無後世宗即其従弟而承其大綂如今宗子無後而死其従弟當立則従其昭穆之序入為之子未甞以従兄為父何以異是然則世宗入後扵孝宗而興獻為本生父也若父視興獻而追尊為帝則是因武宗之不可為父而遂並與孝宗棄之也當時初無武宗而孝宗無嗣則世宗之入承也其敢有他議耶此非難知之理也議禮諸臣既昧扵兄之不可以為父而璁蕚諸人矯枉過直藉口逢惡至今猶或睨視為疑何㢤


靑苗錢 

王介甫之法其手實自唐始按唐六典凡里有手實歲終具民之年與地濶狹為鄕帳其保甲本扵地官比閭族黨其靑苗錢之名亦起扵唐大暦三年初以常賦不給乃税人墾田畒十有五錢資用窘急不暇成熟候苗靑即征之故謂之靑苗錢也與宋制事殊而名同意者不暇待熟而先征非本賦之外加徵也當考


聖人之言 

論語二十篇皆聖人之言行宜無一毫可疑其或有一時有為而發者其扵未盡曉處亦宜像想當時緣何䓁事端而發此言句乎必得其事然後方得其言也其他聖言之散見者奚止此㢤如孟子書所著操存舍亾一莭即治心之喫緊而却不見扵論語如此類又何限其在他傳記者或有未曉處輒以非論語所載歸之贗說而不復致思奚可㢤如左氏傳數說未必元無意義如扵趙盾則曰為法受惡聖人未必心賢之也趙氏即晉之權柄如之何直斥而受其鋒刃耶即謂之法又謂之惡語雖婉順而意在嚴誅此實為聖智之言也又如陳恒事云以魯之衆加齊之半程子雖以計較利害辨之然魯是隣國而彼强此弱雖急扵討賊宜更有十分商量然後發也若不度衆寡不恤存亾輕發而大䘐則彼亂未靖而吾之宗社先墟矣聖人恐不為此矣何可曰勝負為餘事乎凡其所謂聖人之言者學者宜去其違悖若干餘悉温繹而註釋誦習服膺豈不有益余毎欲聚以成書命曰論語翼姑未暇


誦詩 

窮經將以致用也說經而不措扵天下萬事是徒能讀耳子所雅言詩書執禮詩以道志書以道事禮以道行皆相為用而不可闕者也後之學者讀詩專扵諷誦行禮專扵揖遜叩之政事則蔑如奚可㢤子曰誦詩三百授之以政不逹使扵四方不能專對雖多亦奚以為盖矯其弊也政以治民為要治民又莫過扵下情之逹故詩可以察其隱而安之也禮不獨施扵閨門之內出而應事非禮不可况奉命出彊又執禮之大者如春秋傳宴享賦詩皆審扵接物不辱命之莭度古人之務實如此在今日經術事務判為二道易地則霿然何㢤


改正朔 

賈誼請改正朔易服色殊徽號異器械文帝不用賈之此意即行夏時之義若前此已行夏正賈必不欲正朔之亟改也漢因秦之故歴惠文景至武帝太初元年始以正月為歲首賈之請得無合宜耶夫天道尚文地道尚質人道尚忠救文之僿必將以忠天下之趨文乆矣忠之當復自夫子時已有㝎說矣尚忠則正朔建寅而為人正而已矣夏時是也若徒行夏時而不反忠何益之有㢤盖夫子之荅顔淵不及政事政事之本存乎禮樂禮樂之本又主忠為貴先主乎忠以施禮樂則政事特餘事耳故行夏之時先主扵忠殷輅周冕以正禮韶舞以正樂放鄭逺侫以杜妨害其間設施事爲雖不言可也今註以周冕為加扵衆體之上然㨿䘮禮稱皮弁服爵弁服死者不冠而云弁者舉弁則衣裳在其中也此必備指周家䓁威之法服也書曰車服以庸輅與冕之謂也韶舞者非指聲音也夫子甞曰韶盡羙而武未盡善也武亦曲名見扵樂記者可按也其發揚蹈厲恐不及時之類大非揖遜之容故聖人云然韶舞亦必有堯禪舜受之儀可以鑑其氣像故夫子舍武而尚韶若使武樂其聲容之間不見有未盡者則聖人雖明智又何従而知其未善耶賈生千古逸才乃欲挽廻古治惜乎漢文之局扵見聞復信絳灌之䜛口擯逐而不恤不逺侫之害有如此者漢武帝改朔而不尚忠殆所謂買櫝而還珠非賈之意也


賈晁二子 

漢之文景守成之主也時之少康非文景之力髙祖遺之也漢法尚乎寬寬則俗羙其源在三章之約用人尚賢尚賢則才能遂其源肇在魏無知之封至文景之際其卓然傑士非後世之所能及賈誼晁錯即其尤也玆數子之外千萬歲更無其儔惜乎文帝既知誼之賢而超遷之矣又何擯死不收景帝始既任用錯矣又何信䜛而殺之不惜余毎讀二子之書未甞不擊莭稱賞而痛恨於两君也昔者曾西艴怒扵管仲者非但為覇道之可賤君臣際㑹自古稱難仲得君如彼行政如彼而功烈乃如彼則恨之恨也其所惜尤在扵遭難得之㑹而卒不能有為也是以材能之臣遇賢君而不能施者惟管仲也非桓公之罪也明智之君遇賢臣而不能用者惟文帝也非賈誼之罪也於景帝乎何誅


丘文莊 

東坡謫瓊州時贈姜唐佐詩云滄海未應㫁地脉白袍端合破天荒自是歴三百有餘年丘文莊出焉屹為中朝大儒瓊在萬里海島中聲敎之所不及東坡以前貿貿可知天荒一破文彩蔚然如此此未必非東坡之謫與有其力也余見明朝二百年間儒紳軰出如白沙陽明之類皆未免禪味獨有薛敬軒為純正然余見讀書錄八九是依㨾葫蘆而少自得處如大學衍義補者實需世文字天地間不可少此一着也且其說非專務事功㘦㘦推本於身心喫緊論其優劣豈出敬軒下㢤劉健戲之曰丘仲深有一屋㪚錢欠索子文莊應之曰劉希賢有一屋索子只欠㪚錢健默然甚愧但當時與陳白沙及王恕不合二公之歸人疑其沮之史稱文莊實不知則未足為疵也或謂濬附於內璫故衍義中不著宦侍之禍此說無根當時人已稱其詩文滿天下絶不為中官作其介慎如此也此書不過續真氏之未備者真氏已論內臣預政之禍無有餘藴文莊之不言其勢然矣但其尚論多僻至曰宋家至是亦不得不與和南宋更造秦檜之力也論范文正則以為生事論岳飛則以為亦未必能恢復此好竒之過也按明史王弘誨亦瓊州人官尚書將入閣有沮之者未果云當考


當年改元 

漢昭烈章武三年四月崩綱目稱後主建興元年當時孔明秉國必無未踰年改元之理或者建興是先主臨崩所命東敗之際克悔圖新必欲建興大業而後主仍之不敢改也又若唐中宗景龍四年為睿宗景雲元年是時平韋氏之亂而異扵父傳子受故不欲承用景龍之號也又如南唐主璟保大元年即其父昪昇元七年韓熈載請俟踰年不従此皆乖亂無章不可為㨿明光宗年號未㝎左光斗曰先帝一月堯舜言削去者罪不在許止趙盾下春秋嚴始即位禮可義起以泰昌更萬暦未便以天啓存泰昌不失為仁孝於是以萬暦四十八年八月為泰昌元年愚按春秋書子般卒未踰年之君故稱子稱卒此泰昌之例也然後世君義益尊防患益宻則不可以專用古道當㨿實書於綱曰八月光宗皇帝即位詔以明年正月為泰昌元年如常例既有先帝之詔命嗣君何敢易之既卒是年然後乃立天啓之號方始無憾若以八月為泰昌元年是泰昌而改萬暦與天啓而改泰昌何别夫年號非先王之㝎制或一君而屢易熹宗即位二年而稱天啓元年果何所妨惜乎當時廷臣見不到此也


宋高宗 
 
宋高宗時朱韋齋䟽引漢髙分羹語以證北虜之當絶朱子載之先考行狀則固以為義之當然也然漢髙非有傳世社稷宗廟雖降於椘不過身危而不為天子而已天下其更無沛公耶與宋事有别韋齋只合論虜之當絶恐不必更證漢事若然後必有棄親圖功者矣抑又思之髙宗事亦有可言者虜之哃喝不過以高宗故也天下者太祖之天下也不可以天下降敵徽宗又不可縁己之故而任困弊也當時雖無高宗豈無他太祖之子孫乎若擇其一人賢者使之監國如宋子魚明郕王之例以大舜竊負之心視天下如弊屣而脫身投北則天下後世豈有非議者㢤假使父子俱不還心無餘憾俯仰無怍而天下之為父子者㝎又况主中國者非徽宗之子孫則虜人雖留二帝又何益其勢必將與金帛易之矣此天經地義質諸鬼神而無疑者然此在高宗自㫁之如何非羣下所可勸成或高宗之智出此决然行之則大臣體國者承命存國侍衛近臣反首茇舍如晉大夫之従行無所不可後使高宗得返監國者退居藩邸或因傳位而尊高宗為上皇始盡人情耳程子論趙苞事其義極精高宗之扵宋如苞之扵遼可也


秘辛 

東漢桓帝懿憲梁后商之女順帝順烈后之女弟名女瑩按雜事秘辛云建和元年使保吳姁以詔書詣商苐姁如瑩燕處伸髻度髮圍手八盤墜地加半握乞緩私小結束瑩面發赬抵攔姁告云云瑩泣數行下閇目轉面向內姁手緩捧着日光肌理膩潔拊不留手䂓前方後築脂削玉胷乳菽發至其私處無不細閱詳錄末乃曰此守禮謹嚴處女也不痔不痬無口鼻腋私足諸過或謂此後人偽作然彼千百年前事豈可以疑似㫁之事出意慮之外乃有何物男子何心何故而剏此恠竒以誑後人耶且其文章甚高决非後世杜撰意者當時冀家貴寵無行其奴秦宮通扵冀妻衆口難掩順烈之意必欲選入故私遣保姁一一檢詳用為明證然後桓帝之心扵是可安乃不得已之舉也私者皆指隂處也口鼻掖私足五者之過謂五者皆無臭過也語涉鄙媟不足掛齒錄之以見古今事變之無不有秘辛者楊用修云辛乃卷帙甲乙之目近之矣


雍樹 

夏侯嬰傳漢王蹶两兒欲棄之嬰常收竟載之徐行面雍樹乃馳註猶未明徐行行在後也欲收之其可急疾而先馳乎雍樹者恐是背負面抱之通稱兒附着人如樹癭之雍腫而懸附也面雍樹者欲明其非背負而乃面抱也孝恵魯元两軀也其可背之便耶


殷淑儀 

宋孝武大明六年淑儀殷氏卒葬埋之盛未之有也為之别立廟綱目書卒記其失徳也謝希逸撰貴妃誄註只云殷淑儀不著其所生綱目云帝滛義宣諸女義宣者帝諸父南郡王也然則宮中固有帝所滛之女而文獻通考云殷淑儀南郡王義宣之女義宣之敗帝宻取之假姓殷追贈貴妃或云是殷琰家人入義宣家義宣敗入宮盖義宣之反因帝之滛其女則及其敗而宻取者誤矣綱目不著宣女者疑不可傳信也以諸說叅看未必是殷琰之家人也且但云家人則未必是族姓又何必冐殷姓耶淑儀即始平王子鸞晉陵王子雲之母後子鸞被殺扵子業發淑儀塚謝莊以誄中賛䡄堯門用鉤弋事幾不免


徐市 

三山之說昉於燕齊之君史記封禪書云鄒衍以隂陽主運顯扵諸侯而燕齊海上之方士傳其術不能通自齊威宣燕昭使人入海求蓬萊方丈瀛洲此三神山者其傳在渤海中去人不逺及至始皇乃齎童男女入海求之衍是齊人而燕昭王師事之則燕齊迂恠之說衍為之作俑而三山非起於始皇矣既云去人不逺而射魚于之罘山下之罘在萊州文登縣東北始皇甞登臨刻石若逺入東洋何必道由萊海耶由此而直抵者惟朝鮮在耳其間雖島嶼羅絡曷甞有仙居如方士所言此其所指可以彷彿識取矣倭人言三山在其國以熱田熊野冨士當之徐市之後為秦氏括地志云市居亶州晉時異人来貿易此孫權之欲俘其民而不能逹者也又安知亶非檀君之國耶句麗而亦稱驪何以異是朝鮮人云三山在國中以金剛智異漢挐當之杜詩方丈三韓外註云在帶方國南此詩此註未知何㨿渠必有考而非的證也通典云百濟海中有三島出黄㯃樹六月取汁㭍器物若黄金此乃今之黄漆而惟濟州産此物則三島者即濟州之稱又或島中有三座山而云爾也髙麗趙彝傳云有金裕者叛入元紿云海東三山有藥物遣我可得於是齎元丞相安童書来曰聞王國土産可備藥用其品三山液藥方大嶺山香栢子智靈洞全蜜有體人參南海島失母松金剛山石茸觀音松上水風眠松葉不盡錄盖或有或無後徐市而同套者也且置三山之有無市之東浮則非訛五百童船果何處止泊而不還耶惟我太平之邦爰自邃古箕子遜荒則来居孔聖浮海則欲居自是海外樂地之首如倭者不過一咮島夷風氣俗尚無足言者市既避秦入海必不捨朝鮮而投倭也其所謂三山仙藥特讆言瞞人也按東史辰韓者秦之避亂者通考云其言語有類秦人故或謂秦韓秦與辰音同左傳辰嬴可證也夫朝鮮之扵秦即風馬牛也齊民流移之徒豈有越萬里度夷貊得至東國之理又豈有過遼瀋四郡之墟而窮到我東南之一角耶想其勢非浮海則不能逹也關中之扵東海既東西厓角秦人而浮海非流民所辦必將頼國之資送者也當其時徐市浮海而東邦果有自秦来泊者辰韓之為徐市國可知史云馬韓割東界與辰韓箕準者立國扵漢初者也然杜佑通典云準攻馬韓破之自立為韓王則準之前已有馬韓矣意者童船直指三山来泊馬韓之界馬韓割其東與之為辰韓而未幾馬韓為箕凖所逐也通典只云弁辰而不謂之辰韓又弁辰二國之所統小國二十四而以弁辰稱者十一然則弁國亦必秦人同時来者矣東人不能深考謂三韓之號起自箕準誤矣其以楓嶽當蓬莱者無所㨿佛書有一萬二千曇無竭住在東海金剛之語扵是以楓嶽當之而又以峯峀之多當一萬二千之目不但曇無竭之非峯峀亦何曾有許多峯耶又因徐市三山之語乃㨿杜註指智異為方丈而蓬莱無所故臆以為三山之一其不根如此史記淮南王傳秦皇帝遣振男女三千人資之五穀種百工而行徐福得平原廣澤止王不来語有不同當攷


氣化 

太古之時必先有天地而後有人天地間元有人生之理而其始無有則氣化而生其理宜然人既生矣形化継継豈復有氣化成者當三國之際承三韓之餘新羅幅員不滿千里而已有二十餘國民生亦非太尠矣羅之距遼薊不過數千里時當西京之季西蜀江南其邉裔何限而寂寥無聞何獨至新羅若是化生之多有耶此其誕妄㝎矣愚意東邦古稱樂郊避地浮海者必扵是為依歸人文未備俗信鬼神知謀之士愚弄癡氓必將假托怳惚以圖崇奉扵是卵生櫃出相継現幻而衆俗翕然尊信開國作主倐辦扵掌服之間諢言稗說譫囈流傳作史者無識取而記載豈不謬乎按通典新羅魏時新盧國其先本辰韓種也辰韓始有六國稍分為十二新羅即其一也東史辰韓所統有斯盧國當是此也宜以此為㫁金庾信是南加耶首露王之後而其碑云軒轅之裔少昊之胤羅人自謂金天氏後加耶新羅即同姓也其逺引先聖雖不可信其非氣化生則當時人已有㝎說矣


麗濟餘燼 

百濟句麗為唐所滅勢若拉朽然餘燼叛㨿唐亦有不能制也百濟之亾扶餘豐又叛唐使扶餘隆歸撫其衆有詔百濟舊地總令割還與新羅盟各除宿憾結好和親今㨿申叔舟海東記及姜沆看羊錄百濟亾臨政太子乗舟入倭泊周防州之多多良浦因為多多良氏世居大内殿歴八百餘歲二十三代至持世號大内殿無子以姪教弘為嗣敎弘傳子政弘兵強九州莫敢違令以系出百濟最親扵我自山名與細川交閧大内乃助山名先時大臣赤松作亂國王徴兵獨小二殿源嘉頼不至王命大内討之嘉頼走對馬島大内遂盡有嘉頼之地至是怒大内之黨山名命嘉頼之子頼忠復舊土頼忠悉復筑前博多宰府䓁州大内凡四十七世無後臨政従行者之後孫曰輝元與秀吉復信長之仇者也先為大江氏後改毛利氏輝元之祖代襲其地壬辰之役輝元壓扵威雖斬劓我國稍存矝憫云所謂臨政太子恐是扶餘豐前已質扵倭者也句麗之亾貴臣淵净土之子安勝立為君新羅仍封為句麗王其詞曰句麗嗣子安勝又曰先王正嗣惟公而已盖淵净土前年以城十二来投者也或稱貴族則麗之宗戚也紹興舊緖永為隣國當時新羅力强制命更有三國之號羅亦時不奉詔興師反攻唐兵唐史皆略之也史又謂髙臧外孫安勝則所謂淵净土亦必髙氏之裔而為之壻者也


周禮  

周禮一書林存孝以為武帝知周官未世瀆亂不經之書作十論七難以排棄之何休亦以為六國隂謀之書或謂劉歆附益以佐王莽者也愚謂周禮之顯自劉歆始穎濵五峯之論亦不為無㨿然其疑處自可疑而排陳六官䂓模宏逺有非先聖不能制者故鄭玄諸儒執其可信而略其疑蘇胡之論執其可疑而略其信俱不得為通論也意者周之典禮未必皆周公手茟憲章既成歴世遵用其勢必將逾乆而逾繁且宻矣以至衰晩其綱條增刪蔵在王府亦必有方冊可考如今時官司施行法例豈皆國初所㝎耶周之六官所載亦猶是也然則與周官異同者乃沿革或不同也其細末冗㪚者即後来所添也姑舉其一土圭之法分明有不通者聖人寕有是耶别者辨不贅又如服不氏敎擾猛獸射鳥氏毆烏鳶夷隷及貉隷掌鳥獸言冥氏設弧■張翨氏掎猛鳥硩蔟氏覆鳥巢蟈氏去蛙黽壺涿氏殺淵神或書支干列宿之名或牡橭午貫其不經甚矣若謂悉皆周公致太平之迹㫁不然也夫儀禮實周公所制而間有孔子之言則分明是後来所添周禮之間以繁冗何以異是故自武帝時已有不信而若今所傳者抑恐非復武帝之舊矣何也今之詩書六藝存者亦不少而其竒文古字未有若此書之獨多西京之末揚䧺最博古文扵太玄可驗也始䧺人皆忽之惟劉歆敬焉歆之子棻従䧺學竒字而周禮之文恰與相類意者歆之父子因周舊錄以意增飾之耶是何前無後無而獨太玄之侔稱耶後之尚論者必有同我矣然冬官考工記即漢儒補入而文字同然然則周家舊蔵後来添益者亦或元有此竒字耳


倭患 

元世祖欲征日本其造艦偫糧皆我國所需而掃境内助戰畢竟不克而與強隣失和彼倭者地形如琵琶尖頭向西倭可以出掠而外兵不能入故中國江浙之間其患滋甚亦無奈何况小邦乎自忠㝎王二年倭患始起三面受敵勢不可鎭守不獨焚刼州郡生靈塗草漕運不通不奪則覆彼俗以舟為宅習扵水戰洋海之間雨集雲㪚防禦無䇿也此元帝之錯筭而我國亦非善謀矣大國有命雖不敢違忤俄復為元帝寵壻事無不従則罷兵之後撤其防守信使厚幣交市約和俾知前事之非本志彼亦必利其貨財囘仇為好矣不能出此鷃披狐假哃虚喝使至而不禮至辛禑初年欲誘殺藤經光覺而逃自是又激成屠戮之患其不自量如此取禍冝矣此事兆眹扵元帝芽孽扵忠㝎歴世醖釀二百四十三年至壬辰之燹而極矣扵是置糧贍飬厚徃薄来僅辦康平之局然事乆釁萌以詐易信將不日而堤潰國人猶恃壬辰餘威傲然自大不知威不已出事異權輿耶噫


三帥寃 

紅頭之燹三帥終亦被殺古今寃之余謂三帥與有罪焉何也鄭世雲之大功國人共知金鏞雖矯㫖而亦云世雲素忌卿䓁後必不免禍云云則此邪志不可従者也而三人憑依行胸其罪大矣且國家方以寇賊坐不安席其可功成而被戮乎祐與芳實固不足道在得培只合正言極諫寕同得罪扵時君而不忍推刃扵無辜也是役也四人同事而世雲主之苟無忌㓛之心恐無因暗昧之書而恣行不義至此甚也其或一東一西不與相干而君命徃斫有功無罪之良臣則吾知其必不便従矣惟其先有偏係故蔽扵物而不見理此三人之所以陥扵鏞計身又不免也偶閱得培金海郡詩云来管盆城二十春當時父老半為塵自従書記為元帥屈指如余有幾人盖以功名矝誇者矣


爾雅 

讀詩者不可以不熟爾雅今舉一二爾雅云豈弟發也發非有涉扵豈弟也此指齊風載驅之詩刺文姜也上章云齊子發夕凡半夜以前屬夕以後屬朝聞命即彂不待鷄鳴也使徃召之悅不耐住故譏之之甚也豈弟順徳也時人又譏之云君之姊妹嫁于隣國非本國所敢招呼文姜則無少遲留使至便發其扵本國信乎豈弟矣謂不當如是之太過也下云翺翔逰敖則其忙急歡喜之情可見爾雅又云丁丁嚶嚶相㘦直也丁丁則非一伐嚶嚶則非一鳴丁丁伐木冀其有取材而成用嚶嚶鳥鳴求其有相助為羣君子有取則宜有㘦直之益也


鴈足書 

上林白鴈不過一時瞞過語後人猶遵用甚可咍已殊不知千餘年後真有此事在元郝經為國信使入宋時賈似道以鄂圍之觧為己功恐經至而泄其情拘之真州至元十一年伯顔南伐乃禮而歸之至燕京卒當其覊旅有以鴈餉者其中一鴈體質稍異畜之鴈見經輒張翮而鳴經感悟與従者焚香北面拜手書尺帛繫鴈足祝曰敢煩鴈卿通信朝廷其書曰霜落風髙恣所如歸期囘首是春初上林天子援弓繳窮海孤臣有帛書中統十五年九月一日放鴈獲者勿殺國信大使郝經書于真州忠勇軍營新舘是時南北隔絶不知中統之已為至元也鴈奮飛去未幾汴中民射鴈金明池得書託近侍以聞元遂進伐數年宋亾元王逢有讀國信使郝公帛書詩云西北皇華早東南白髮侵雪霜蘇武莭江海魏牟心衣攬重裁褐貂餘舊賜金不知年號改那討使者音國乆虚皮幣家應咏稿砧豚魚曾信及鴻鴈豈難任素帛辭新舘敦弓入上林虞人天與便竒事感来今盖記其實事也時南朝猶是中華之統而南北相反漢使之之言至是果符亦異矣


佩觹佩韘 

芄蘭之詩其義未明恐指童子輕躁無檢也芄蘭俗名雀瓢籬落間多有之蔓生細軟枝葉随風飄蕩不㝎者也如人雖佩觹韘無所用而掀動無常古人佩用不獨需用毎存規警佩玉所以比徳佩礪所以㘦磨故其所佩觹警其究觧物理佩韘警其防護傷害也韘若以骨為之何以従韋此必古者鉤弦闓體用韋包甲防傷膚也後人之象骨即後出者工而非周時有此也象骨亦易破不若以角故令人悉用角為之字書所謂䚢與韘同是也究觧屬智防護屬甲各以相類言也能不我知甲者謂其能不為我裨益也禮云陶陶遂遂如將復入遂恐是將入不自安之義悸亦驚動貌其容遂遂垂帶而悸動皆跳蕩不安之意與沐猴而冠語意相似此必非指閭巷童幼而言者也


萬物備我 

孟子曰萬物皆備扵我此形容仁體之極大凡盈天地之間四海八荒禽獸草木皆物也仁者一視莫不屬已故兆民皆我民也蠻夷皆我蠻夷也禽獸草木皆我禽獸草木也我者物之對也雖彼我相形我可以包括無外而各有處之之道是萬物皆備扵我之度内而無闕我若處之不盡其道則反諸我身必有燄焉而餒矣反之而無少欠闕其樂當如何㢤故曰強怒而行求仁莫近焉求仁得仁所謂反身而樂也禮云聖人以四海為一家中國為一身此猶欠少孟子又推擴至萬物屬己可謂盡之矣


雨無正 

余讀詩至雨無正五章益知衰季處世之難也心之所存惟言可以宣布當疑忌之時居踈逺之地身孤勢壓縦有百段在中其何能少展乎人主之位深扵九淵左右之䜛劇扵千塗故白可使黒氷可使熱矣詩曰哀㢤不能言匪舌是出惟躬是瘁哿矣能言巧言如流俾躬處休其不能言非實不能乃聽者幻變語脉非吾言之所出而勒成不能無以自明故也其能言非實能亦有所恃而能巧也盖懐抱智慮有舌而不敢言者之作也惟君之所信従不過近習媚悦之說而國事以之日非則寕不恠且憫乎有足三歎者矣


讀書仕宦 

㓜而學之壯欲行之莫如讀書讀聖賢書推究義理人孰無多少見得然古来顯仕未聞有以平生所學施措者何也做時不如說時人心不如我心故或為威尊所壓或為衆咻所誘或為時勢所迫或為利欲所導而都不過其利欲者為之機栝欲勝則心遷心遷則事移雖古聖之所劈㫁前史之所證明其中囘互周羅但見其事有不同時有異宜處故俄而頭面易方膓肚剝換矣是以當大事判是非必也不貴爵祿者能之此其要也昔宋郭后之廢呂夷簡有力其緫髻友王至淸貽書云僕與坦夫讀書論家人卦坦夫以孔子反身二字為入證語今天子有取扵威如之吉坦夫獨不可以反身之說諫之乎安在其有證于仲尼一言也始知讀書與仕宦自是兩截事其言可以儆千古立朝者偶閱楓牕小牘感而書


虎康王 

我國前代君王自檀君箕子歴三國至髙麗各扵其地立始祖之廟三韓則辰弁不知名號無従追祀也惟馬韓祖即太師之四十一世孫開國扵益山名號都邑至今不泯而獨無祀典聖世之欠闕也按麗史忠肅王十六年盗發金馬郡馬韓祖虎康王墓此不但有其名亦有謚矣輿地勝覧云世傳武康王既得人心立國馬韓與善花夫人幸獅子寺又云雙陵在五金寺峯西數百步後朝鮮武康王及妃陵也或云百濟武王俗號永通大王陵其說不根髙麗惠宗名武麗人諱武為虎如武帝為虎帝是也惟虎康之謚明載史䇿不可誣也駕洛之首露王傳世最逺威靈最著亦不可不祀也且赫居世髙朱蒙温祚皆王者之名不可以祝號也昔唐太宗加比干謚忠烈而祭之盖亦不可稱名故也余謂如欲祀之赫居世朱蒙温祚各加羙謚如虎康之例宜矣


赳赳武夫 

朱子曰武功皆文王做来此說可商量其伐宻伐崇王分有二非安坐可做而其得太公也占曰匪熊匪羆匪虎匪彪所獲覇王之輔何不先求經天緯地之文而必以熊羆虎彪為上瑞耶夫明主之治天下必以得人為先周召二南其求賢之詩惟兎罝一篇㧞之虞獵之中擬以干城之任而一則曰武夫二則曰武夫恰與渭川之事同符意者此亦是顛夭㪚南之儔匹而文王舉之也當商周之際勘亂之功非武不可至扵禮樂周召諸公足以了辦其在麟趾之詩曰振振公子非周公之謂乎曰振振公姓公族非召公之倫乎周家用人之盛扵詩可知


施全 

語類記施全事謂舉世無忠義這些正氣忽然自他身上發出来秦檜引問之曰你莫是心風否曰我不是心風舉天下都要去殺番人爾獨不肯我便要殺你後見劉静修白馬篇云白馬誰家子翩翩秋隼飛袖中怒蛟鳴走殺秦會之事去欲留名自言臣姓施二十従軍門三十始来歸矯首望八荒功業無可為將身弭大患報效或在玆豈不知非分常恐負所期惜此博浪氣不遇黄石師代天出威福國柄誰當持匹夫赫斯怒時事亦堪悲詳此詩意白馬従軍之類必有實事可㨿英䧺忠義堙埋無聞即志士之扼腕也故採而錄之


東真 

宋寕宗嘉㝎九年即髙麗髙宗三年也金宣撫蒲鮮萬奴㨿遼東稱天王國號大真明年金移牒云叛賊萬奴本與契丹同心若併軍徃侵貴邦其患不小為貴邦所逐必奔還我國宜急報之俄而萬奴兵来破大夫營是時契丹餘衆突入殺掠連年五年蒙古元帥哈真率兵一萬與東真完顔子淵兵二萬聲言討契丹攻和猛順徳四城破之直指江東牒元帥府曰丹兵逃在爾國于今三年未能掃滅故遣兵討之扵是輸米千石送金良鏡護送兩元帥明年元帥趙冲兵馬使金就礪與蒙古東真合攻丹賊降之哈真使通使語就礪果爾結好當遥拜兩皇帝就礪曰民無二主拜蒙古而不拜萬奴又合攻江東城賊勢窘出降者五萬餘人斬王子偽丞相以下百餘人餘悉寬其死令自随以九百餘口遺冲及就礪遂分處扵各道閒曠地俗號契丹塲者是也後連年来聘七年義州賊韓恂多智䓁附東真金元帥亐哥下誘誅之九年韓恂餘黨復引東真兵萬餘入静州為防守將軍所敗後十餘年間數寇定長和州至四十五年以舟師来圍髙城縣之松島焚燒戰艦則其統合白頭内外可知遼東今之盛京東窮大海則渤海故地皆入其境矣按元史太祖十年金宣撫蒲鮮萬奴㨿遼東僣稱天王國號大真改元天泰明年降于元以其子帖哥入侍既而復叛僣稱東夏後十五年壬辰為元所虜太宗四年也後二年金亾此東真始末也


張仲孝友 

詩云侯誰在矣張仲孝友此義不可深曉及見綱目唐穆宗元年范氏說益歎夫古人看經之不草草也其言曰周宣使文武之臣征伐扵外而左右前後得孝友正良之士以善君心是以䜛言不至忠謀見用所以能成功也今詳詩之意必不以尋常士友逰従者為榮凱旋之日迎勞之人非天子近臣而何故特以著之盖其質行孝友故移之扵國事君如孝扵父待同僚如友兄弟其有後君忌功之患耶古人論人必本孝弟其務實如此在内有以助成故在外者能盡其智力其歸相與宴飲樂其有成其視國如家無人己之别可以想見當時賢者吉甫山甫之徒以武功垂後更不知輔相之任有張仲者在㣲斯詩幾乎泯矣


舉直錯枉 

舉直錯枉聖人屢言之㫁是用人之要詮為君子小人分界者故既對哀公曰如是舉錯民服反是民不服也及樊遲問仁則曰愛人問知則曰知人未逹曰舉直錯諸枉能使枉者直遲退而質諸子夏則專以知為言盖舉直錯枉一句大㫖專在知上也凡人君孰不欲直者舉之枉者錯之知有未明則所謂直不直所謂枉不枉也其舉錯得宜者即智明以後事非所以荅問智也舜舉臯陶湯舉伊尹乃舜湯身上事其可遽以此責衷公樊遲乎直枉有兩般以理言之合理為直背理為枉惟明者能辨之以心言則就其心所是而是之不獨是之従而行之就其心所非而非之不獨非之従而違之始終端直無依阿淟涊雖或扵理有不合其心果直矣其或勢利所誘威武所屈口舌所動不能堅持前後橈曲徇外為人者雖使偶合扵理其心則枉也乃若聖人所訓既不可明其得失則姑就心上論曰如是者舉之如是者錯之可也上既舉直心心觀效則天下之理未有直而不得故民服也若臯陶伊尹不獨理直和心亦直其理之得者惟舜湯知之其心之直則哀公樊遲亦可以與知故子夏以為證即取其心而和理亦得故曰富㢤若但指取善去惡云爾則遲雖愚下斯豈難曉而更待發揮也子夏又何必賛歎多辭而後為該耶漢順帝陽嘉三年周舉曰臣不足以别羣臣公卿大臣數有直言者忠貞也巧諛苟容者侫邪也語意相類也且曰不仁者逺矣則仁亦包在其中可見私意之屏而民可得以躋之仁矣聖人亦甞曰剛毅木訥近仁心直之謂也巧言侫色鮮仁心不直之謂也


皇甫嵩 

皇甫嵩之扵閻忠即韓信之扵蒯徹也韓信當劉項並争之際身起漢庭之逋卒剪拂以致勢扵是叛背名不正言不順其並利兩存之䇿畢竟難支也嵩當閹宦秉國天子受制釁發蕭墻禍至四海嵩威名震扵一世一舉奉車駕令天下其勢莫之禦也向使梁衍之說得行天下事有未可知也然而恭守臣莭有命則發有召則赴不以死生而貳其志殆可謂純臣也今綱目不載閻忠之說又不書卒使忠義猶有未盡白者則豈非可憾乎忠之說曰今主上勢弱扵劉項將軍權重扵淮隂指揮振風雲叱咤興雷電徴冀方之士動七州之衆蹈流漳河飲馬孟津誅閹宦除羣兇僮兒可使奮拳以致力女子可使褰裳以用命况厲熊羆之卒因迅風之勢㢤若欲輔難佐之朝雕朽敗之木是猶逆坂走丸迎風縦掉豈云易㢤昏主之下難以乆居不賞之功䜛人側目如不早圖後悔無及嵩曰人未㤀主天不祐逆委忠本朝守其臣莭死且不朽反常之論所不敢聞命忠知計不用亾去及就徴卓嗾有司下吏將誅頼子賢壽投歸扵卓叩頭僅免及卓誅拜征西車騎將軍秋拜太尉以流星䇿免李傕作亂嵩以病卒此宜補史氏之闕


泰伯三讓 

泰伯三讓天下以意推之泰伯時疑若無此事也太王之意如此而泰伯不従也則恐無二三之可數旣謂之三則必有其事事必關天下者也余讀皇矣之三章云帝作邦作對自太伯王季維此王季因心則友則友其兄則䔍其慶載錫之光受祿無䘮奄有四方此賛頌王業之基本也泰伯讓位自繫其人身上事扵此何干其必作邦作對之功泰伯與有而王季受而不失也䘮者失也有得然後方有失得在王季之前而泰伯當之矣愚謂太王之世有盛徳之子輔成至治而殷祚已替故天下靡然歸之泰伯亦佐其父讓至二三實有其事然讓者太王也其出扵泰伯之意則未有知者故曰民無得以稱焉也其實天下歸之者泰伯也讓者泰伯也是以皇矣之詩孔子之言皆歸重扵泰伯也及其世運之不可遏也則逃之荆蠻遂其初心亦不失端委而治荆之去岐周不啻絶逺猶且如此當時天下之衆情可見荆蠻尚然况㨿岐周之故受其来歸天下豈不可運之掌上耶然而不為所以為至德後至文王卛商之叛國以事紂事紂固至矣而率其叛國即不及泰伯處泰伯之三讓意者不受其叛國䓁事乎故朱子亦甞曰武王不及文王文王又不及泰伯
 

星湖先生僿說卷之二十一
 
 經史門 

遼金元支屬 

遼之亾其遺種金山王子金始王子自稱大遼收國王建元天成金之末其種蒲鮮萬奴㨿遼稱天王國號東真元之末納哈出㨿瀋陽稱行省丞相皆為我邦之患三國雖至衰亾未應遽皆殄㓕其支屬自䧺扵東北一隅為隣邦之患則甚矣北元亦然况遼與金耶意者遼東介在两界間如匈奴之區脫易以占㨿而接近我邦此古今通患攷古者宜知之


小事大 

恭愍十九年明太祖詔曰庚申之君荒滛昏弱紀綱大壊朕奉天征討混一天下庚申君已没獲其孫及后妃中書言冝獻俘于太廟朕心有不忍朕本元民天下之亂實非朕始尚慮臣民未知朕意是用播告辛禑十四年又詔曰耽羅之島元世祖牧馬之塲今元子孫来歸甚衆朕必不絶元嗣措諸王扵島上戍兵以衛之两浙發糧以贍之使其子孫優逰扵海中明皇帝雖乗運御極其所以處勝國者可謂至矣其必以耽羅為言者亦有由矣恭愍十八年召元朝梓人元世䓁于濟州使營公主影殿世言扵都堂曰元帝好興土木以失民心自知不能卒保四海乃詔吾軰營耽羅為避亂之計功未迄而亾恭讓三年帝置前元梁王子孫愛顔帖木兒䓁于耽羅㨿此則處之耽羅實従元帝之志也我邦誠心事元歴世貴寵一朝失勢聞其出犇已議通使大明俄停至正年號越九年復行北元宣光年號明年復行洪武年號反覆如此何以事人前此仁宗五年即金天會五年既事金矣邉報云宋師克金鄭知常䓁奏時不可失請出兵應接宋師以成大㓛使主上功徳載中國史傳之萬世王以問金仁存對曰傳聞恒多失實不宜聴浮言興師旅以怒強敵俄聞果虚傳也其躁擾無逺圖是其本俗苟以一朝之利忍行勦殺不獨無辭扵天下後世其奈後患何㢤小之事大弱之事強當以畏天二字為之骨子用皮幣珠玉安保疆土苟其時宜大或事小况其小耶若較量一時之利害妄攖強隣非智也髙麗文宗十一年既事契丹又欲伐材造大船通扵宋朝門下省言國家結好北朝邉無警急民樂其生以此保邦上䇿也昔契丹問罪書云東結搆扵女真西徃来扵宋國是欲何謀若泄此事必生釁隙如非永絶契丹不宜通使宋朝従之其言亦有理也髙宗八年崔瑀秉政蒙使之来令邉帥遣還人謂禍萌至十九年將遷都江華以避之俞升朝極言其非計不聽後乃毁城還都其禍彌天睿宗十二年金國卑辭厚禮乞為兄弟以成無窮之好大臣極言不可金富轍上䟽曰金人新破大遼遣使扵我請為兄弟大宋以天子之尊屈事契丹昔成宗之世禦邉失䇿以速遼寇誠為可鑑宰樞無不笑且排之後仁宗四年即宋欽宗靖康元年遣使宣詔求其挾擊金國王辭不能越三年宋又遣使来云今此使持國書禮幣前去講和即非争闘貴國只津發使人一行至界上先報知金人以聽可否自是無由生事若使由貴國之路迎請二帝則不虧二百年忠順之義亦以報列聖眷遇之恩其縷縷數千言殆令人涕涙然亦堅拒不奉詔意前後十年間氣像之不侔如此方金之暴興寰宇受制乃使蕞爾小藩有所作為扵其間宋既妄想我國無恠乎震慴也不然事終不諧而我國君臣先為虀粉矣


胡服 

髙麗元宗時元世祖詔許表請六事其一即衣冠従本國之俗皆不更易至忠烈王四年令國内服元衣冠時自宰相至下僚無不開剃惟禁内學官不剃左承㫖朴恒呼執事官諭之扵是學生皆剃盖畏元也至忠肅時元欲立行省削國號懇奏得免又至辛禑變胡服則意者中間稍従本俗至是又變也當考


白衣 

人謂我東宜色尚靑黒出自道詵麗太祖崇信道詵至矣然其訓要十條風水佛事居其半亦不及此忠烈王元年太史局言東方木位色當尚靑而白者金也國人多裼以白紵木制扵金之象也請禁白色従之又不及道詵恭愍六年司天少監于必興上言玉龍記云我國始于白頭終于智異其勢水根木幹之地以黒為父母以靑為身若風俗順土則昌逆土則灾風俗者君臣百姓衣服冠盖樂調禮器什用是也今後文武百官黒衣靑笠僧服黒巾大冠女服黒羅又扵諸山栽松茂宻器用鍮銅瓦木以順風土従之㨿此雖有此禁歴世不變故云爾然猶歴四百有餘年國不亾至衰季必加申令更何有補余詳史䇿所見自太祖以後其說漸詳何故前此寂然不以詵為證也意者玉龍之說或多後来所添益也詵若有此說宜僧徒之先遵而白衲白巾今古不變何也其不可信如此㨿天下地圖衆水同歸于海則五岳山脉莫非木幹然殷人尚白而享國五百年後㣲子朝周有客白馬之詩可證與箕子白馬朝周之說合微箕皆王者之後不變舊制東俗因之厥享國又千歲安在乎木之受制耶經云樂樂其所自生禮不㤀其本我國之白衣其義實叶不但不必改亦不當禁也愚謂木幹之說後人見其尚白傅會而為之也果如其言白色尚禁器什銅銕必將並禁而後方可耳


思漢 

西京之亾天下思漢世祖藉以中興自是以後能一統而傳逺者非一而未聞有思唐思宋思明何也漢去古未逺懲秦之苛約法三章文景尚儉天下富庻立孝悌力田之科民風淳厚法寬則樂業風淳則貪息此所以愈乆而不㤀自唐以後侈益肆而民益困天下幸其亾矣其復思乎當唐文之世權歸中官宰相充位然王涯之一月俸金至七十萬宋之南渡區區草創賢如張趙而奢汰益濫明之閹璫富皆敵國舉一可推也余謂三章之制與五倫之敎合而為八雖漢法之寬倫不可不明也不孝不忠而不禁則何以為國意者此義在三代興王之際皆用此肇基為後辟之遵奉故不盡舉也殷之末箕子東封以八條為治所傳者三殺人者以命償傷人者以穀償盜者没為其家奴恰與三章合而其不傳者亦必不出扵倫常之内所以為八也地之相去世之相後若是懸絶何其如合符莭也余故曰古之王者不如此不興而漢祖従之也然則苟有仁人御世矯百代之弊用此為心思漢之俗或者復見乎詩云嗚呼前王不㤀君子賢其賢親其親小人樂其樂利其利所以没世不㤀也


論語首章 
 
看經雖合牢守㝎訓亦湏逓換旁求卒歸于正方是深得不然或不免口耳之粗耳如論語首章首言一學字學㨿未通而言若始無不明學無所措故或因經訓而得之或資先覺而得之皆學也凡事因道著道因學明此開卷苐一義學屬知習屬行學而未習猶未至扵恱如蒭豢雖知可食至嚥嚼然後方得其恱口矣朋自逺来何謂之樂其所以樂扵朋友者莫如輔仁講訂道義導善救過即其事也雖學習而知恱又湏良朋畢集旁求博採極深研幾然後吾所得者仰不愧俯不怍心廣體胖其樂可知悅如食肉而好之樂如既飽而浩然恱屬扵彼猶是二也樂屬扵己則一也子曰知之者不如好之好之者不如樂之者也與此相似學屬知悅屬好两樂字相帖也學知不如恱彼恱彼不如自樂也愠與憫不同愠屬扵彼憫屬扵己也若不見是而愠則賤丈夫也然猶不愠不過尋常人也何謂君子愚疑人不知者如詩所謂不知我者謂何我求之類不知我則其在我也必將有所不知之故而其待我也有情外違理者然亦湏自盡在己而不加愠怒如所謂犯而不校也若悠悠行路不與我相干奚論其知與不知耶古語簡質樂有朋而不言其所樂何事不愠不知而不言所不知何事皆可例推孟子曰天下之善士斯友天下之善士此樂朋友之註脚中庸曰寬裕以敎不報無道不愠不知之註脚也非敢謂義必如此只欲探討蹊徑無所不至耳


牧隱不屈 

牧隱聞鄭圃隱遇害有詩云省擊㙜彈直到今烏川竒禍駭人心徃来屑屑何妨事更感松軒愛我深又甞有詩云問渠何以逢天幸只為松軒是故人又云松軒當國我流離夢裡何曾有此思松軒即我太祖之號也又有詩云中庸大學學曾思人道瀛王是汝師長樂邇来非獨我有誰重賦去来辭又云世間榮悴似循環松栢蒼蒼又苦寒且學仲尼陳九封白頭身世付長湍長樂老人即瀛王馮道之號也自比扵戮人賤夫者雖其自傷之甚也而乗轎入覲不免苟活之譏則謂之不屈似矣立莭則未也九卦之巽以行權非是之謂也又既倡言立前王之子而其詩又云玄陵䇿士甲加寅放榜辛朝始出身此䓁口氣有未可以已者耶畢竟燕子灘舟中悔莫及矣大抵麗末人望三人而陽村不及牧隱牧隱不及圃隱人臣當以圃隱為法聖朝首先褒崇有以㢤


沈彦光 
 
中廟之末沈彦光黜為北路監司有詩云洪河欲渡無舟子寒木將枯有寄生人謂悔心之萌盖金安老之復入即彦光兄弟及許沆之意也彼數人者欲雪己卯之寃而安老以計中之扵是數人者託以輔翼東宮極力引入安老子延城尉禧尚仁廟之姊孝惠公主故也當時晦齋先生極言其不可曰觀其處心行事真小人也此人得志誤國必矣朝廷不能用及其復用寃不得雪而數人者反為其爪牙朝野側目至安老敗或誅或竄彦光之詩為此而發也君子立朝下脚不審一為小人之籠絡而貪戀不舍則墜坑落塹即湏臾事彦光之悔晩而已


漢文 
 
漢文帝殺薄昭而不用竇廣國尚論者非之余謂人主言行必為法扵後有罪而不問則後必有過扵殺使者矣賢而必用則後必有不賢而用之者矣天下莫難扵外戚之權人主之母家而人主不敢則誰得以開口天下公也外戚私也私不可以干公故舜負父而逃不敢禁有司之法何以異是至元成之際母后之權遂重新莽得以移國則文帝之志荒矣竇氏子雖賢求之天下其無廣國乎文帝則視其賢也處輕而畏天下之議處重所以能致昇平也至三讓示詐其論幾扵魯莾矣


戱謔 
 
詩曰善戲謔兮不為虐兮此言戲謔本非至當衛公不能免然不至扵為虐此不過就衛武身上說若聖人則戲或可矣謔則不可謔従言虐聲謔則疑若虐而武公之謔未必害事故曰不為虐也聖人之戲不過如割鷄牛刀之類寕有謔㢤今箋以文武弛張為觧則義有未審橫渠張子毎以此為戒作砭愚一篇此冝師法宋華弱與樂轡少相狎長相優又相謗也子蕩怒以弓梏華弱扵朝平公見之曰司武而梏扵朝難以勝矣遂逐之司城子罕又逐子蕩子蕩射子罕之門此始以親狎従以戲謔遂成謗訕交怒並逐其禍大矣今人不能深究多以善謔為髙致過矣


萬暦戊午之敗 
 
萬暦戊午之敗專由楊鎬彼其父祖見殺之故本成仇怨鎬又撫御乖當奪耕禁標外田野一也汝許之女既許昏矣禁抑使嫁扵蒙古二也撫順關開市例扵日晡買賣未畢遽即驅出其所賫物貨幾盡遺失三也此皆邉將生釁之端也及其徃討也東路杜松勇而無謀中路李如栢不戰而退亦鎬意也西路劉綎與鎬有隙恐其逗留為罪惟欲亟進貴永介先破東路便囘向西西路之兵始極精勇一得首級十騎皆下馬争之以是敗没云是時明朝以金帛誘蒙古宰賽將萬餘騎来戰皆為貴永介禽殺殆盡其勢頓壯矣遂為攻遼之計貴永介乃曰朝鮮汝許宰賽皆救南朝而汝許宰賽今已破㓕朝鮮雖以和好為言未見有的報則更助南朝無疑不可置朝鮮扵後而先攻遼也扵是有丙丁之役此李民寏得之栅中者似得其實従此遼瀋失守天下之勢遂大傾也


騋牝 

衛文公騋牝三千字畜之政也魯僖公駉駉牡馬軍旅之用也凡馬政驅牝入牧揀牡歸用此其要也然尋常騎乗則牝或可使易言牝馬之貞行地無疆是也僖公將有淮夷之役故云爾


巷伯惡惡 

子曰惡惡如巷伯惡之之至可以為法也凡好善惡惡湏至公無私然後方得是非之真若果遭䜛而被宮刑者則或不能免有我之私君子奚取焉盖寺人親近君主凡上之採納下之訴謁無不與知其小人之䜛侫中毒君子之枉被戕害猷為情狀莫不目擊而内記至扵作詩遍戒其賢可知也其所謂楊園之道猗于畒丘者何也猗偏也畒丘非正路之所盖宵小之行計必因宦妾宻地隂通如蜂穴蟻房非衆目之所覩而别有邪徑楊園猗丘即指其蹤迹詭秘而言也既形容其搆揑巧宻之態又指憧憧徃来之路庶幾人有慎防其意㘦矣苟使此人證明之彼雖三尺喙長萬斛河辯何能掩諱而盡其辭耶如漢之呂強明之懐恩我國之金處善徃徃不無其人不可以刑餘而誣之也


夏小正 

夫子論治天下之術必以行夏時為先西周之世十二月之名未甞變也月朔頒政以事配月三代之政同也但數起扵建子建寅為不同其扵授時治事未見甚礙也夫子亦甞之杞而得夏時此即夏小正之屬是也其間綏多士女萬用入學略有掌故可以識取有小正則必有大正而周末盖已亾若但小正而已則所謂杞不足徴者何指而言也大正之所錄雖不可詳意是夏禮之備載者而必以事配月故目之謂夏時苟使易之為建寅之時其莭目次苐皆在遵行之科此夫子之所欲行也周末文勝救弊不可不反扵忠故夫子云爾大正若在必與夫子之意合故曰足則吾能徴矣夏時之說不過如此


風雨鷄鳴 

詩云風雨如晦鷄鳴不已當風雨晦冥之夜不寐而坐聽羣鷄亂鳴方覺詩人之意溢扵辭外為此詩者必也殷憂深感者乎古謂世亂有思之作今集傳㫁作滛奔之詩槩因鄭聲滛一句而然也然聖人曰放鄭聲採以著之安在乎放也余甞夜坐待曉黒暗而不知何時惟鷄鳴一回二回嘿數而知其曉色之逺近怳有覺扵詩人之意也天地風雨暗黒如月之晦星斗皆蔵靡鷄何従而占之然則既見君子者反語而願見之辭非已見而歡恱之意與草䖝章相勘馬端臨曰鄭伯如晉子展賦將仲子鄭伯享趙孟子大叔賦野有蔓草鄭六卿餞韓宣子子齹賦野有蔓草子大叔賦褰裳子㳺賦風雨子旅賦有女同車子柳賦籜兮然而見善扵叔向何也其說亦有理晉侯恱新聲叔向憂公室之卑而况滛女所自作耶鄭自有好詩緇衣女曰鷄鳴之類是也鄭之君臣何不舉之以饗列國而為此披倡不典之歌不顧人之笑侮乎雖曰㫁章取義其辭意之太不侔者君子必不肯置諸牙頰間矣孔子遇程子扵道曰有羙一人淸揚婉兮邂逅相遇適我願兮吾以是知聖人深好此詩值境而發之也中心好之豈無其語而乃以瀆亂之辭比况扵君子之會合耶是皆可疑風雨鷄鳴之句抑亦従古之取義未為大妨矣


易為君子 

張橫渠云易為君子謀不為小人謀此語有本左傳昭公十二年南蒯將叛枚筮之遇坤之比曰黄裳元吉以為大吉子服惠伯曰忠信之事則可不然必敗外強内柔忠也和而率貞信也故黄裳元吉黄中之色裳下之飾也元善之長也中不忠不得其色下不共不得其飾事不善不得其極且夫易不可以占險三者有闕筮雖當未也後蒯果敗此不為小人謀之驗也天道好善不善而得吉占鬼神所以戒之也不悛而望吉猶罔生而幸免其可乎


進士 
 
古者鄕論秀士升之司徒曰選士司徒論選士之秀者升之學曰俊士升扵學者不征扵司徒曰造士大樂正論造士之秀者以告于王而升諸司馬曰進士司馬辨論進士之賢者以告于王而官之任官然後爵之位㝎然後祿之周官之制司徒掌邦敎宗伯掌邦禮司馬掌邦政既敎而禮既禮而政其序然也司馬夏官綂六師平邦國後世專為掌兵之官兵即其政之一事西京大司馬之職即亦周之遺制也故官人之政付在司馬後世入仕之路别開及苐一路復置不做官不為民一科曰進士中世就一榜中截為上下上曰及苐下曰同進士麗朝之制亦如此今則三年必設生貟進士試謂之小科生與進各百人凡以三十年為一世則一世而二千人矣雖欲盡舉而調用得乎宋時鄕貢亦稱進士程伊川鄕貢而報罷後其薦書云河南進士程某云云以古言之即鄕論秀士而乃云爾者従俗也


葛屨 

詩云糾糾葛屨可以履霜摻摻女手可以縫裳註謂刺魏俗儉嗇褊急也然㨿䘮禮夏葛屨冬白屨此指備儀無闕者也如貧士家葛屨履霜妻妾縫裳即分也何譏之有今嶺南之俗士多麻屨草履婦女力作夜無安眠所以撑拄門楣此詩不知所指而以象揥推之意必是宮闈貴顯而強效閭巷之食力外飾而無實者故云爾不然葛覃絺綌亦合都廢可乎故曰葛屨之詩庶士之可法


髙祖昭烈 

石勒謂北面扵髙祖並驅扵光武彼羯何由知髙光之若是相懸為其得人而任之也天下之大何世無才只在人主之取舍光之鄧馮耿賈終非蕭曹韓張之比聞何之一言㧞亾卒為大將聞良之一言促銷印又裂地封韓彭其信而任如此光則盖無此氣像也髙祖亦自謂吾得三傑而用之早知成敗之有攸繫也此勒之所以歎仰而亂之所以克勘也後至昭烈結義桃源三顧草廬彷彿髙祖之風雖時否敵強不能成廓淸之功其力量䂓模盖有所祖述


立宗 

程子曰管攝天下人心湏明譜系收世族立宗子法又曰立宗子法朝廷之勢自尊若無法以聮屬之安可又曰立宗非朝廷所禁人自不行大雅云君之宗之朱子以椘執戎蠻子立宗而去之為證其發明聖王之制至矣周制大夫三廟太祖及祖禰是也詩所謂南仲太祖也今世惟王子及勲臣家立宗餘皆不敢問之則曰國制所不許也國制勲臣則世數之外許其别添一龕亦無諸侯别子之說然而今人之不祧王子又何也國制則特著勲臣之不祧而如王子及大夫之垂䕃不替者不之言矣然既成習俗苟無朝廷勸勑不可猝行宜立為法其始遷他方及起身為卿大夫及徳業流澤者皆許立宗使閥閱之家莫不有大宗使之尊祖而敬宗以時聚合敦厚風俗亦敷敎之大者其雖有逺代顯祖中世㣲殘後復興起為大族者亦以始起者為祖此有可㨿之說宜考行之也别有詳著故略及之


五六宗두001 

祖遷扵上宗易扵下故至三従兄弟而族罷矣五世袒免始殺則猶有四従之義至六世以後無聞焉然百世而昏因不通周道然也親屬之義有未盡絶者檀弓子服恵伯謂敬叔曰政也不可以叔父之私不將公事䟽曰恵伯是敬叔之父六従兄弟則敬叔呼恵伯為叔父敬叔呼懿伯為五従祖柳子厚與楊憑書有五六従之文今亦可遵
[난-001]宗 : 従


蒯徹圈套 

燕齊多智謀非常之士非常則必敢為人所不敢為之事故時平必談玄說仙凌駕一世世亂又聘議橫辯售其捭闔之術即英䧺之常套也如安期蒯徹之徒皆燕齊之産也安期當熛至風起之際以䇿干項羽羽不能用遂不受封而逃之當時天下豪傑皆背椘歸漢二子者獨不然意者漢軍中已有一張良在二子將無以加也安期遂逺迹不見徹則歸信其本㫖欲與漢抗故勸信擊齊實劉文静宮人私侍之術而使信不得不叛也信之請為假王不赴固陵之類其事雖㣲而不著意必是徹之慫惥也是使信上百尺樓而擔梯將去信安得不死余故曰信終在蒯徹圈套中


荆軻 

太史公謂荆軻事渠聞扵公孫季公董生然今國䇿所載恰無異同則國䇿非季公䓁所作何其茟勢之無差謬耶古今傳子長㨿世本及國䇿為史而乃謂聞諸季公䓁又何也是未可知也且軻所謂悉返諸侯侵地如曹沫之扵齊桓尤甚孟浪當時秦之欺詐諸侯不可殫記縦復有曹沫之勇獨奈秦非齊桓何此尺童所知而丹與軻信行之耶必無是矣詳其情狀軻用刺術不善而不能遂志則乃佯為大言曰吾欲生刼之以報太子云爾扵是杜撰丹謀如此此如無情之獄一聼可燭夫丹所以若是者何也其燕秦不两立即明明洞洞無疑之㫁案也丹乆質扵秦熟察秦事始皇老而扶蘇擯在外少子昏劣畢竟有潰亂之形獨始皇駕御將相非並呑不已此諸侯所以渴急而不可少湏臾也盖政尚嚴威則上下之情隔上下之情隔則奸諛得以媒孽其間而忠賢屏迹丹之計不過去一始皇而不肖嗣位弄臣擅柄則雖有良相猛將亦無奈諸侯之合従何也與其坐而待亾不若售于一劒之能故㫁以行之意亦宻矣但不得其人反成踈脫後始皇没而匹夫争起而亾秦恨不能使燕丹見之也若丹事得遂豈不有愈扵劉項之無尺寸所藉耶軻既入秦刺之不得何有扵劒術之踈宻而魯勾踐云然者何也力之強弱勢之緩急奮作先後之際必有預講者也荆軻竪子徒恃其勇謂已無虞居然而失之彼遁而我方逐之宜有不及此其所以貽笑扵俠窟也歟


魯两生 

孔子曰志士不㤀在溝壑貴者必先由賤始溝壑乃其本也榮寵雖縻與奪繫人吾視之若無焉不以得䘮為意方可為有志之士矣凡人之失脚八九是希榮恧賤為之機栝苟辦扵此無所不辦也昔者魯有两生其言曰禮樂積徳百年而後興叔孫以為不達時變而揚䧺推為大臣通固陋甚乃謂禮樂之必待百年者未必是二子之本心也聖人曰必世而後仁禮樂之成固非時月可期亦不可朝作暮化然其興之也奚待乎一世之乆耶生之意盖謂漢祖溲溺伎俩不可庶幾乎先王之道而其歴事十主之竪子㫁不是制作手段此不過苟且扵尊君卑臣之儀則何必逺求扵洙泗之間㢤此二生之不行也夫天下已㝎國家徴起草莱人莫不翹首跂足望沾餘波之不暇獨此子守正不撓避之若凂分甘老且死扵溝壑非有得扵聖人之敎不能也夫子又曰大臣者以道事君不可則止謂理合去位棄之若遺也惜乎䧺也見二子之賢而不能思齊也


陔下戰 

陔下之戰謀臣智將咸在其號令諜偵冝無所不宻况䧺勇如項羽方㨿城一舉而數十百萬之命可辦扵指顧然方夜椘歌四面讙譁聲逹扵城中師律如此何以禦寇及八百之潰圍至明乃覺踈迂如此何以料敵借曰鷄鳴之歌即張良之用計前既不爾今忽如此其有受欺也耶後人為太史公茟勢所撼至謂田父之紿亭長之待莫非化現出来吾未之凖信


范蔡 
 
世言范睢蔡澤䧺辯智士立致貴富然睢澤亦幸會耳是時秦太后及魏冉之徒秉國恣橫昭王之不能堪乆矣國之人皆莫敢有言王稽必欲求魏之可與西逰者思得外國人發之也冉之必惡納諸侯客子者其意亦如仇士良禁人主稀接士大夫之術也不然睢雖辯口烏能一語契合至此極乎睢既得志恩讐數數恣橫不忌國人之厭苦乆矣及其將退則又必得外國人舉代然後方可以全安故澤也扵是一見而遇之莫非時也所謂有命是也今或妄恃智數竊覬非分惑矣夫


魯風 

人疑魯之無風魯何甞無風其為祀饗之樂歌有頌四篇其餘弊笱載驅二篇則編在齊風皆譏刺國惡者則魯風有變無正其詳未可考其詩曰齊子歸止齊子發夕分明是魯人之作也以季子之言推之當時周樂所載各不過首數篇今之三百皆後来所增其付在齊風或是夫子之意與春秋同一茟法其義嚴矣凡母后之非道何代無有事有殊機心有異術差若毫釐謬以千里鄭莊秦昭徃轍炯鑑要在酌其輕重而處之比如人有狂性不憚赴火蹈水為子者必將衝怒勒持俾不得動身可也文姜之事何以異是又如漢惠唐中之扵呂武國之不殄特一幸會而母之醜惡千古彰露苟有防閑彌縫之道豈不逾扵拱嘿恭命而已乎易曰幹母之蠱不可貞夫子釋之曰得中道也但患時中之不可易以擇耳


行下 

封禪書㳺水發根言神君事神君居室帷中時畫言天子祓然後入所以言行下註云所欲言上輒為下之盖謂有言則輒為下扵有司也今俗令出謂之行下即本乎此也


鳲鳩詩 

詩云鳲鳩在桑其子七兮淑人君子其儀一兮其儀一兮心如結兮其末章曰淑人君子正是國人此指君子視民如一均是君父之赤子一厚而一薄未有心服者也鮑宣上書曰天下乃皇天之天下也陛下上為皇天子下為黎庶父母為天牧飬元元視之當如一考鳲鳩之詩其義實叶也古今言祖宗之天下宣又推以至扵皇天祖宗猶或有私天豈容私覆天子者不過承天而施行祖宗亦有不必言者矣說苑云聖人之扵天下比猶一堂之上也今有滿堂飮酒者一人獨索然向隅而泣則一堂之人皆不樂矣為人君尊寵私昵富厚悅樂而使斯民飢渴困阨可乎苟不均一則慈父不能得之扵子况衆庶㢤鳲鳩之詩其知道乎


寡婦子 

前軰碑誌錄賢母敎子多引禮記寡婦之子非有見焉不與為友之文殊不覺其有未安此盖為其扵寡婦有嫌故註云非有好徳之實則難免好色之嫌朱子小學編在夫婦有别條可以見矣若曰但取有徳則何獨寡婦之子為然坊記中又有一條可證當攷


關雎 

子曰關雎樂而不滛哀而不傷何謂不滛琴瑟友之之類是也按左氏傳晉平公有疾秦醫和曰疾不可為也是謂近女室疾如蠱公曰女不可近乎對曰莭之先王之樂所以莭百事也故有五莭遲速本末以相及中聲以降五降之後不用彈矣扵是有煩手滛聲慆堙心耳乃㤀平和君子不聽也君子之近琴瑟以儀莭也非以慆心也夫大事鐘皷宴享之樂琴瑟房中日御之樂樂所以和氣平心莭以中聲禁其逸欲夫六氣之中惟晦滛難制幽獨得肆駸尋滋惑誰得以遏之是以君子不廢琴瑟完飬扵朝晝向晦而宴息所以防閑其踰莭也故聼其樂可以知其人悅鄭衛煩手之聲則知滛惑敗壊者也悅其中聲則知慎重合度者也故曰妻子好合如皷瑟琴謂閨門百度無不適宜也何謂不哀若但指其求之之㘦則不應曰哀爾荇菜流芼所以薦之宗廟娶婦所以嗣先妣迎相而歸著代主饋故曰不賀不樂哀者樂之反見叅差之荇則思得淑女薦諸先廟寕不哀乎君子一舉足而未甞㤀父母妃匹之重豈亶為内治之佐而已以此觀尤有味


合殿下殿 

宋文帝元嘉三十年太子劭弑帝扵合殿合殿殿名杜甫詩香飄合殿春風轉是也如霍光出入下殿門下殿亦殿名見東觀漢紀


馬史 
 
鄭樵謂司馬史跼蹐扵七八種書所惜者博不足然抽金櫃石室秘蔵豈直七八種而已汲冡發扵晉世武王伐紂已載其事當時必有一本流傳者而遷已見之也此類不可誣也遷傳賈誼而不載治安䟽傳董仲舒而不載天人䇿此豈不知而漏之㢤亦繫乎取舍之失冝遷終亦不脫扵末造風習賈董之言意者歸之迂濶而略之也此合以見識論而已也若不别中否細大不遺則後世誌碣之陋也又如歐陽修作范文正碑不載義庄麥舟事垂逺文字不可不商量


蚩尤 

呂刑云若古有訓蚩尤惟始作亂継之云苗民不用靈制以刑惟作五虐之刑今書註引國語云少昊之衰九黎亂徳民神雜揉家為巫史其後三苗復九黎之徳云云觀其語脉九黎是蚩尤之國孔安國亦謂九黎君號蚩尤是也蚩尤能作大霧軍士昏迷軒轅作指南車以征之蚩尤南寇也向南而征故為此制也與周公賜越裳以指南車同意其為三苗尤可證指南車者恐如今之木套中南鍼而已以鍼置諸車中使鍼與轅相直則可以别其方位耳


賈䟽 
 
賈誼疏痛哭一流涕二長太息六今漢書所載長太息者只三段或者為孟堅所刪耶其謂痛哭者諸侯強大是也文帝稍従誼計或分王或移封後至主父偃而施行漢之不亾自誼為之兆也又崇莭儉敬大臣皆深納其言邦風頼之惟流涕二段皆指北寇卒無善䇿只以身當之其成敗未可知也誼年二十升聞一歲中超遷至太中大夫至三十三而没可謂千古逸才也㣲吳公誼不過委巷小智㣲文帝亦何能深識而顯㧞之㢤然猶放逐之有造湘弔屈之歎䜛口為之也文帝之明而無奈絳灌何也東坡論此謂君子憂治世而危明主此一句為古今害敎之嚆矢殊不覺當時實有几席之憂也子瞻小慧何足以知之唐人詩云可憐夜半虚前席不問蒼生問鬼神此亦未審也始也帝深悅之及其在外歲餘帝思誼徴之因受釐故問鬼神事夫思之者思前言也豈全不及其他乎今攷其䟽陛下誰憚而乆不為此詳其語脉分明是勸用其言也勸用而稍施焉則文帝亦不可少之矣


七星板 
 
野客叢談王莽作威斗以五石銅為之若北斗欲以壓勝南史有人扵古冡上得一銅斗文帝以訪何承天謂此亾新威斗也莽三公亾者賜之一在冡外一在冡内啓冡又得一斗復有石銘云大司馬甄邯之墓盖蔵之墓為壓勝者也家禮䘮有七星板以斗文刻之笭牀朱子従俗為之其義未著意者觧除邪魔如方相石奴之類爾


宋臣奢侈 
 
尹㓜章云宋史太簡今見扵名臣錄者採以補入為宜余又思之如名臣錄者多拾碑誌恐多無實如宇文虚中史稱賊臣何可两信又如李綱佩持安危陳歐所以舍命趙鼎亦一代名臣然當時御供裁省至薄早晩供止一羊不過數品妃嬪有名位者才二三人綱則私蔵過扵國帑侍妾歌僮衣服飲食極扵羙麗毎享客殽饌必至百品出則厨傳數十擔其居福州也張浚被召贐行一百二十盒朱㭍銀鏤粧飾如一鼎則堂之四隅各設異香謂之香雲竒花嘉木環植周圍日費香直數十緡後㙜疏落職盖為偷都督錢十七萬緡激賞庫錢十七萬緡臨安府什物三千餘件而亦不辨也觀其處心行事要非與國休戚之同者也寇賊外壓民生内困方且宴安偷樂其所耗費財力何従而生乎畢竟竭民而蠧國也宋氏之亾即自亾也非夷狄也凡此類旁推可見此無他宋自趙普大臣之權太重雖至板蕩之際售之貪虐則有餘開國立法不可不慎如此宋史善善太過所謂名臣諸人一向掩惡執茟者宜两著之


隰桑末章 

隰桑之四章曰心乎愛矣何不謂矣中心蔵之何日㤀之朱子曰愛之根扵心者深故發之遲而存之乆也遂引椘詞思公子兮未敢言為證盖所存者深則不待發之扵口故其必言而先泄者知心之猶未至也恩大如天者不應曰吾有以必報也情深如海者不應曰吾有以無㤀而所以服乎膺者益固也是以父子之親不屑言乎恩夫婦之宻不屑言乎愛為此詩者可謂善扵名狀矣王昌齡荅田太守詩曰仗劒行千里㣲軀敢一言曾為大梁客不負信陵㤙亦有以及此信陵指田太守也


胡廣女 

夏侯令女載之扵小學為千古烈婦凖則然特不従改嫁者也其餘衛共姜魯陶嬰梁髙行陳孝婦之類不過如此其操執之尤髙者明之胡氏女乎胡廣觧縉侍燕扵文皇帝帝曰廣縉少同業仕同官今縉已有子廣冝妻之以女廣曰臣妻有娠未卜男女帝曰㝎生女勿疑也數月果生女遂證盟縉子禎亮未曾娵也既而縉遭䜛死舉家戍邉廣家欲使女改適女竊入室以刀截耳血被两頰且言曰薄命之昏皇上主之父面承之一與之盟終身不改况背主違父何用生為越數年觧氏蒙宥禎亮歸女卒歸觧氏事姑徐氏尤極孝謹彼廣者名莭掃地無足觀者然有此貞女人之不繫扵世類如此


八卦成列 

繫辭云乾坤成列而易立乎其中矣乾坤毁則無以見易易不可見則乾坤或幾乎息矣乾坤者六畫两卦是也易者隂陽屈伸徃来之道也毁者六畫不成也息者衰滅而不生長也此段宜以朱子卦變三十二圖中苐一乾坤圖看自乾至坤自坤至乾皆有六十三變與焦延壽易林合自乾至坤自坤至乾莫不有條序所謂成列而其隂陽徃来之道立乎其中矣六十二卦中其初畫隂陽皆従乾坤初畫来二畫隂陽皆従乾坤二畫来餘倣此是則乾坤毁一畫則易道將無以見矣㪚而為六十二卦合而為一乾坤故易道或泯而不顯則不知其百八十六陽百八十六隂莫非乾坤之貫過也便是乾坤休息不行矣以此看益明


後義先利 

孟子曰後義而先利不奪不饜夫千乗不為不多在百乗看宜若已足以看萬乗利在扵必奪也簒弑之賊未必皆始願如此位髙則勢重勢重則心恣心恣則罪積罪積而忌嫉者集矣若然者非如尋常排擯向背之類必殘㓕家族而止勢至扵此亦没自全之䇿只有僣奪一路在前也如卓操大慝有如此者卓之廢昏立明其言誠有如此者操之臨死一言未必非實心勢有所驅而然也是以有震主之威能保身完名者諸葛亮郭子儀數人也是不獨後利也亦時然耳


儒門禁網 
 
看經豈不難乎朱子以後箋釋之備具莫如庸學二書其深義奥訣置不論中庸十九章註賔弟子兄弟之子此之字即弟字之誤大學經一章註止扵至善之地而不遷此止字即至字之誤今古諸儒皆不能看得出也但曰一字致疑則妄也考校叅互則罪也朱子之文尚如此况古經乎東人之學難免魯莽矣中世李晦齋改換大學章句有補遺書李栗谷謂中庸章句氣已成形而理亦賦有病有聖學輯要皆已刋行或為進講然則儒門禁網後来轉急矣


秦之興亾 

觀扵秦風知秦之興亾所由来逺矣秦之先成及秦仲皆為犬戎所殺則幽王以後與周同仇者也幽王之禍申侯為之申與犬戎即其黨與平王反徳申侯扵是有楊之水三章乃若秦則懐必報之心故其無衣之詩曰王于興師修我戈矛與子同仇義正辭直無愧扵天下後世是無衣一篇實為秦興之苗脉也其車之詩曰未見君子寺人之令寺人閹宦也將見者必使寺人通之故有此詩史記年表繆公學于宁人宁人亦寺人也其後商鞅因景監見孝公景監亦閽寺也見司馬遷荅任安書閹寺之權盖已重矣其流之害至扵趙髙而極焉則車一篇實為秦亾之苗脉也然則寺人之令者如中車府令之令令官名也意者當時有掌車之官寺人為令乗此車行故詩人羙之也趙髙之中車府令即其遺也


必有酒肉 

曾子飬曾晳必有酒肉將撤必請所與問有餘則曰有矣孝子飬志之道固合如此然貧士就飬何可以恒有酒肉若但以不儉其親之故而過費先竭則財非天降將不免饘粥屢絶可乎意者曾子之家不至窮乏力足以辦此也不然或前不慮後朝不謀夕使父俄而餒飢矣凡事上奉先亦量入為出斯可矣為酒肉必將先圖嬴餘方可以請其所與矣不爾則曾元之將以復進時或不無其理在也菽水盡歡之誨聖人特寬子路之意耳父未必皆有淸髙之操而飢凍逼身則為子者雖欲無傷㢤之歎得乎余有一朋友賢而安貧余甞荅其書曰忍飢耐凍固君子分内然仰事俯育䘮祭應酬有萬萬不得已處顔子必也無所繫累之一軀命故得以全其樂焉耳


祭物 

祭綂云水草之菹陸産之醢小物備矣三牲之爼八簋之實羙物備矣昆䖝之異草木之實隂陽之物備矣凡天之所生地之所長苟可以薦者莫不咸在今見扵儀禮經中者著其常法非此外不可薦也故屈建言不用芰而菱芡為加籩之實孔子言不用桃而栗桃為饋籩之實此盖因一時之制而非樁㝎說是以居山魚鼈居澤鹿豕君子以為不知禮也故腒羽鷄犬牲之類亦載扵經者也古今異尚而適口則同尊卑殊䓁而合禮則均君子行禮不必抅抅也明矣其見扵籩人之四籩醢人之四豆多與今俗相近可按而詳之也䵄者麥牙糵也如酒之有麯糵取其甘也又如羙味飴餳即煎麥糵為之者也蕡麻子也如大麻蘇麻胡麻之屬皆取實醡油為饌食之用古者無蜂蜜而有飴蜜無胡麻而有大麻所謂䵄蕡是也皆用為助味者而各用其物也今俗有餅則必有蜜楪即䵄之遺也油亦然别進之随冝和味如今塩楪醋楪也椘詞云粔籹蜜餌有粻䊗些亦此意也白黒者白稲黒黍為餅者也形塩者築塩為虎形似虎者前後鄭之釋皆未詳塩人之職共苦塩㪚塩苦與盬通即塩池所出顆塩也自成塊故曰形塩後人或因刻為虎形也昌本意者因文王故也思其所嗜以為禮也如靑菹茆菹葵菹芹菹蒲箈菹荀菹皆今菜蔬之類而異其物也膴䐑魚也藿葉㘦之如今軒膾也鮑及鱐乾魚也今人謂之魚脯加塩則謂之佐飯也乾䕩乾梅也註引内則桃諸梅諸謂各有乾濕二品今俗如柿别乾濕栗别生熟以備數亦有所本也字書諸與儲通引酒儲為證其言極是註以諸為乾乆之稱柿栗之乾者亦可稱柿諸栗諸也糗餌粉餈許慎云餈稲餅也謂炊米爛乃擣之不為粉也粉餈以豆為粉糝餈上也餌則先屑米為粉然後溲之也彼註云糗大豆為黏著餈糕之名出扵此今俗或先炊後餅或先餅後蒸擣粉熬大豆黏著即其物也家禮有麵食米食麵食饅頭之類米食餈糕之類先炊飯故謂之米食則先作粉故曰麵食麵者粉也粉而餅之則必有饀然後蒸之也脾柝註云牛百葉今謂之千葉従其理而柝開故曰脾柝也酏食鄭司農以為酒酏為餅若今起膠餅此如今之霜花餅即酒酵溲蒸者也鄭玄不従謂若今膏乃小㘦狼臅膏與稲米為餰也糝取牛羊豕肉亦與稲米合以為餌煎之糝者相黏也米粉黏肉二者皆豆實或溲酏或粉糝合蒸如今肉煎之類也臡者先膊乾其肉乃莝之雜以粱麯及塩漬以羙酒塗置甀中百日乃成盖如今之食醢之類也脯亦為籩實與芡栗同設周禮量人䟽用十脡鄕射禮則薦脯五膱尊卑之别也豚拍豚肩也胖柝肉也如今殽胾之類也大羹鐙實也肉湆不調塩菜者今之食羹是也鉶羹鉶實也牛曰膷羊曰臐豕曰膮公食大夫禮云鉶芼牛藿羊苦豕薇皆有滑藿豆葉苦苦荼薇水草也滑者夏葵冬荁荁薑類乾則滑夏秋用生葵冬春用乾荁既用芼而又有滑盖三者合烹為羹也饋食禮有魚腊用鮒之文今人以魚肉䓁和菜為羹謂之湯羹其菜不必泥古或蔓菁或豆腐之類無不可者也爼實曰炙必用豕肝為初獻之用家禮祭四世亦如此則豕一而炙四其不豐可知夫禮所以不㤀其本君子有行必求舊制略著以為考凖庶幾不悖爾


寬難 

昔子大叔問政扵子産荅以寬難大叔不用卒致芄苻之踈脫子産恵人然其與人言却非寬伊猛何也意者惟子産之智能有以辦此而無害故也恵者䘏窮之謂寬者宥罪之謂也有罪不懲則無為治之理凡作奸犯科多是豪猾蔑法之徒也此而必寬害必及民故欲恵扵民必先従抑強始比如人有十子其一子貪酷殘其兄弟則為父者不思繩督任餘子之受毒可乎後人毎諉諸仁厚壹是緩刑者非為人父母之道也如子産者始也有罪必懲人不敢妄干乆而犯者亦稀只見䘏窮之不暇故謂之恵人而不可謂寬大叔盖未及此也是以諸葛治蜀頗尚嚴急亦知時識務者乎又如近世治刼盗多以縦出為能是為盗賊計而不為良民地也先王之法義刑義殺何指而云然乎由是隂徳報應之說受賕賣弄之徒毎把一寬字為藉口而民被其弊矣朱子曰才說盗賊不可捕便是賊邉人盖亦有感而言歟


相䑕三章 

相䑕三章盖譏人之不衣冠而妄言妄作者也儀如深衣所謂行舉袖以為儀是也䑕既有皮不冠倮行者可以知愧其齒従止開口為言閉口為嘿止亦閉義故曰口容止䑕既有齒則饒舌妄言者可以知愧矣體與禮皆従豊諧聲也四體中莭謂之禮䑕善拱之獸字書云見人則交前两足于頸拱立如揖淮南子所謂聖人師拱䑕制禮是也韓愈亦云禮䑕拱而立皆可證也䑕既有體則惰四肢而不勤者知愧矣


仁人之恵 

昔者夫子受漁者饋魚掃地而祭曰仁人之恵也漁者之意天暑市逺與其易敗寕獻之君子也盖夫子當菜色之時歟彼既勤勞而得之豈不知一飽之果然㢤吾猶可以免死則寕救君子之飢困也舍己䘏患餘力及人非仁者之用心乎世之人方恣情充慾窮極奢糜廪有餘粟庖有餘肉而不思赤子之溝壑抑獨何心記云貨惡其棄扵地不必在己力惡其不出扵己也不必為己夫子此言盖有為而發也


不耻下問 

文者道之所寓也著扵上則日月星辰謂之天文著扵下則山川草木謂之地文著扵两間則禮樂刑政儀章度數謂之人文易曰觀乎人文化成天下是也聖人品莭得中率天下而歸正故曰文敎文王是也孔子不得其位而猶木鐸徇路或庶幾不盡䘮扵世故曰文不在玆乎其意亦悲且㘦矣然近則可以指喻逺猶可以言傳百世之下其意將泯故古之人作為書字諄諄反覆以告未来生靈庶幾因此而有得亦謂之文文者道之畫也然天地自然而人事有為故古今殊俗言語異脉従今日意度響想扵蠧簡墨畫之間寕有望扵悉發其所藴乎故君子盡心殫力誠求博訪冀得其本㫖集衆說而揀别之雖諢言妄談莫不詳審苟使乖舛倍理容焉而不罪此不耻下問之所以為文也如仁主御極求治之㘦劇扵飢渴下詔求言論議遝至惟賞其善而不罰其不善也又如病身得醫苟有術必就而詰之不憚逺近冀或有裨又如行子問路日暮途逺歧歧皆疑刈草取柴愚蠢婦孺一一採訪其或紿或錯皆不計所謂詢于蒭蕘是也先儒之扵講貫其意如此所以能得七分八分之域尚不無二三可疑難曉處在而留待後之知者也此則意與天地同公事與聖人同恢建立一箇大門法與百世共其心也今之學者不然設為禁網刀鋸以待人尺寸之外開吻不得昆侖呑棗依㨾畫葫強說臆對以為髙致其扵帖骨帖肉處却未必有得是以標榜為儒者其衆如牛毛其得如麟角噫


泰山林放 

論語泰山林放之喻終覺不親㘦意者林放問禮本季氏旅泰山必一時事故夫子云爾林放問禮本而夫子並䘮為荅此必䘮禮也以上下文考之皆為僣禮者發林放之問亦必指季氏之僣而不誠也雖無考信可以嘿度以禮言之棺衣器物莫不有䓁季氏僣焉而不儉以䘮言之擗踊哭泣莫不有數季氏習焉而不慽故有如是之問而有如是之荅也按禮天地社稷越紼而行事山川之祭亦其類也故季氏又旅扵泰山苟識其本則不獨祭者有罪鬼神不享也夫子之意若曰在人不識而妄祭固也彼亦謂泰山不識而冐享乎享則不如林放寕有是理如此看上下方通


桃夭萇椘 

余讀國風之詩而知王道之易也聖王之御天下不過使斯民各樂其樂而已民之常情莫樂扵家室如草木遇時欣榮發逹不知愁苦花實自成所謂皥皥如也桃夭之冝家宜室即文王所以興也及其衰末離亂困窮䘮其樂生之心只有一箇身且置之無所况家屬乎萇椘之詩見物無知無累歎己之不如周室又安得不廢乎自檜以下宜季子之無譏也物則同人情有别彼以助樂此以增悲此國風之首尾㢤


聞韶 

語類云子在齊聞韶㨿季札觀樂魯亦有之何必在齊而聞之按季子見舞韶濩者曰聖人之弘也而猶有慚徳聖人之難也此指濩非指韶也見舞非聞韶也然有舞則亦必有音季子不及何也家語孔子至齊郭門之外遇一嬰兒挈一壺相與俱行其視精其心正其行端孔子謂御曰趣驅之趣驅之韶樂方作扵是聞韶學之三月不知肉味朱子盖不信也或者魯之存隷者止扵舞而齊獨有此耶嬰兒挈壺即後人增飾聲律之化人未必有此故朱子已疑之然則學之二字亦未必可信朱子取之何㢤君子存心著衣時在著衣喫飯時在喫飯豈有食而不知其味之理恱之則可聖人恐無學之之許乆可疑


毋我 

私與公對其名亦多曰己曰我皆吾身之自有而非與扵他人也其分不難知也凡言凡行畢竟其歸在吾身者必用力而除去曰克己禁止而㓕去其迹曰毋我仁者無物我之間既克其己便是為仁至扵毋我其功全矣利慾之人觀其意態辭㫖其結梢則必不離扵己與我其或有誚之者之言曰事有是非何必曰我乎此毋我之說也我必起扵意意者心之發也聖愚同有必者誠求也固者不動也在君子則大學之意誠與静安是也惟其一我字捨離不得故意是私意必是私必固是私固而終歸扵我扵是乎本色露矣世之人或言議堂堂理義縦橫湏觀其有我無我間而處之


鑄無射 

周景王將鑄無射單穆公伶두001州鳩皆以匱財罷民為言夫律有十二而獨鑄無射一鍾何也尺寸之器而謂之鮮財何也季武子以所得扵齊之兵鑄林鐘而銘魯功焉則非編鐘之小也鼎本為烹餁而有大鼎鐘有洪鐘亦其類也州鳩之言又曰無射所以宣布哲人之令徳示民軌儀也林鐘和展百事俾莫不任肅純恪也凡宣布軌儀則必鑄無射展事純恪則必鑄林鐘以銘功徳播扵一時傳扵後世古之制也律有淸聲用其半數有緩聲用其倍數而名則自在雖其律十倍之數亦可以稱之也苟欲銘之非大其形不能史記云大呂陳于元英亦可見單穆公又曰先王之制鐘也大不出均重不過石律度量衡扵是乎生均두002長七尺石重百二十斤則其大且重可知也然則何以譏也王之鑄也為之大林大林者大如林鍾也宣布軌儀故雖謂無射益務侈大故其實林鐘也過小則窕過大則摦耳不及察則不可以為律大小不㝎則不可以為度中空無凖則不可以為量輕重違制則不可以為衡是為細大相踰也
[난-001]伶 : 泠
[난-002]均 : 鈞


孔孟非㓜孤 

檀弓孔子少孤不知其墓殯扵五父之衢此必謂㓜穉無所知識也若稍長豈有不知之理此先儒已疑之又有一事可證中庸云君子之道四丘未能一焉所求乎子以事父未能也然則夫子既甞事父矣鄹大夫殁時非㓜穉之兒而必躬親庀䘮矣又如孟子書有前以士後以大夫前以三鼎後以五鼎之說則激公宜殁時孟子已仕為諸侯之上士矣子為士父為大夫葬以大夫祭以士則祭用三鼎非上士之禮乎是知孔孟皆非㓜孤


一貫 

孔曾思孟道綂有傳也孔子之傳于曾子莫過乎一貫則子思之傳孟子亦不過如此孔子不曾言一之為何物宜扵子思推尋也中庸之書亦莫大乎九經九經本扵五道倫常是也五道本扵三徳知仁勇是也三徳本扵一誠如衆葉本扵枝衆枝本扵幹衆幹本扵一根非一而貫之乎子思又言達道達徳而結之曰行之者一也言九經而結之曰一也始不言一之為何物然受之者未必如曾子之荅唯則卒乃反覆詳言使人曉然知誠之無不該貫即憤悱啓發之義也两相叅較孔傳曾受可以發鑰而無疑耳然曾子何以只道忠恕也誠者無息也忠恕所以誠之地也苟不忠恕誠為虚位凡日用倫常行以忠恕而至誠無息即聖人之極功未至扵此者姑當著力自忠恕始曾子不過指其路脉其至不至則存乎其人也乃子思則又增知仁勇一段而尤備非智不知非仁不體非勇不強忠恕則包之不然事或急迫而反傷扵道矣盖天道健而無息而已四時行焉百物生焉天何甞有意聖人一理泛應亦猶是也此豈諸子所能喻㢤聖門敎人必度其可及而言之故夫子荅子張曰居之無倦行之以忠荅子路曰先之勞之無倦而已與一貫忠恕雖有淺深之别此便是這話比如登山諸子用力扵中阿夫子則身到冡頂通見四下應接如意其見註中者不舉


道不行章 

中庸道其不行一莭不言所以不行之由疑與人莫不飲食一莭合為一章凡論語中有此例因古語而為之說也如祭如在祭神如神在此古語也子曰吾不與祭如不祭唐棣之華偏其反而豈不爾思室是逺而子曰未之思也夫何逺之有不恒其徳或承之羞子曰不占而已矣此所謂人莫不飲食鮮能知味者盖以世之不知道取比扵飲食而不知味故夫子明之曰道其不行矣夫子思裒集夫子之言中庸者十章為篇故此两莭亦在其中飮食一莭既非夫子自言其勢不得已如此恐不可以章首無子曰字疑之也


采芑 

小雅采芑四章章十二句合四十八句皆以三句為一莭即後世鶴膝之所祖也獨蠢爾蠻荆以下六句異例上下諷詠方得其音莭盖以八字為一句也苐四章是歌曲之亂聲調倐變而長為之莭拍所謂繹如以成是也泰誓云我武維揚侵于之疆取彼凶殘殺伐用張于湯有光此亦分明是歌曲意者誓告之時間以永言使三軍興動武勇上以二句為聮終以三句為聮苐三句不押韻可見鶴膝之體三百篇中惟采芑最分明李斯諸頌效以為之唐元結中興頌亦遵之凡十五莭采芑中間二句為聮則亦十五莭結已得之矣古人體裁多有法如秦會稽銘二十四韻而杜甫則之為洗兵馬行乃以詩為頌也其六句一易又效秦梁父䓁銘


乗桴 

子曰道不行乗桴浮于海従我者其由也乎聖人如非真有其志必不發無實之言何也况桴非涉海逺遁之物又何捨舟而舉桴乎愚謂註中假設二字正是破的浮海危險也乗桴必敗也道既不行雖乗必敗之物涉危險之地惟子路従之矣其意與仁者井有人之義同聖人非實欲而子路聞之喜則其好勇太過也設有如此宜詳量其當否而今不然則無所取財也畏匡之際子謂顔淵吾以汝為死矣對曰子在回何敢死所謂取財者如此也乗桴之上只欠一雖字故人或錯看


病禱 

命有一㝎天限而亦可以增損人無百歲者一㝎也或戕賊而夭患害而夭故㤀生殉欲君子耻之大有之九五두001曰自天祐之吉無不利夫子釋之曰天之所助者順也人之所助者信也履信思乎順是以自天祐之吉無不利信順之至天亦祐之况扵鬼神乎鬼神有病人殺人之理故知亦能有祐人生人之道武王之疾周公禱之豈無理而聖人為之㢤孔子疾病子路請禱子曰某之禱乆矣聖人平生其為履信思順大矣聖人之禱其諸異乎人也天固嘿祐然而不免者扵是乎大限之不可踰也聖人亦甞畏扵匡矣曰文王既没文不在玆乎天之將䘮斯文也後死者不得與扵斯文天之未䘮斯文也匡人其扵予何聖人平生關係斯文至使人不能害則此天祐之左契也聖人之禱如斯而已
[난-001]九五 : 上九


庚癸 

申叔儀首山庚癸註以西穀北水當之穀可乞也水亦有待人而足乎金有辛水有壬何必庚癸意者以姓為暗謎也申金支也金者在干則巽庚癸為三合舉干而不舉支亦為隱語也其不舉巽者巽非干也三合之說自古有之易之先後庚亦指巽庚癸也詳在易經疾書其他律之三鐘三呂及木徳未臘之類皆聖人作之不可以術家小數而忽之申叔儀事又有一證


非鄭之仇 

古人作史不必循句襲字要得其實左氏書白公勝事曰鄭人在此讐不逺矣史記則改下云非鄭之仇乃子西也益見其忿嫉之心精彩頓增孰謂子長不及丘明


榛苓 

子曰多識扵鳥獸草木之名不識其名無以得其物得其物而後又可以知其義詩唐風采苓采苓首陽之巔下二章苦與下為韻葑與東為韻則苓與巔亦必為韻苓一音零年㘦即古蓮字也如七發之蔓草芳苓七啓之芳苓巢龜可證凡字従令者如零怜之類有連音此亦同義也邶風云山有榛隰有苓此皆興起羙人者豈以似栗之榛甘草之苓為况耶其苓之為蓮則㝎矣榛者羙盛貌必指樹之羙盛華彩者云也


三考 

舜三載考績三考黜陟幽明註謂九載者恐不然九載則太遲而害事也按召誥自三月丙午越三日戊申又越三日庚戌又越五日甲寅翼日乙卯又越三日丁巳此數日之例也數年奚獨不然若甲子授官則丙寅為三載考績即周二年也戊辰為二考周四年也庚午為三考周六年也若果九載則初考周二年二考三考皆周三年矣其有此理耶孔子曰三年有成子路曰三年可使有用初考之限也孟子曰大國五年再考之限也子曰七年可使即戎孟子曰小國七年三考之限也其治績扵是可判聖人必量度遲速有如此者後世殿最之制宜以為式今法守宰必六年而逓其善治者又加一年若為㝎式其十考十上者例加一年則諧扵今而不違扵古其十二上者則又必使自其任遷職必有振刷之效矣宋文帝守宰以六朞為㫁其有見扵此乎


費誓 

費誓一篇若是魯侯作不應曰魯人又若天子之征必不以公曰為起辭也是必天子命方伯征討而以其境接徐方故住軍扵魯地也淮夷之作亂自宣王時已見扵經扵詩常武江漢可見其時則雖不可考㫁歸諸伯禽未見得是其曰竊牛馬誘臣妾皆留軍蓄銳之際有如此軍中安有女子乃指閭井之牛馬臣妾而軍卒或竊誘之也凡行師無律理必有此諸侯之師聚扵魯地故云若魯人也則亦必無是矣按魯頌泮水閟宮皆平淮獻功扵先廟之詩閟宮即姜嫄之廟而稱魯侯周制太王廟在岐山文王廟在豐左傳亦云邑有先王之廟曰都則不必皆在國中意者魯之閟宮王之所命而非繫扵魯也故曰魯侯非魯人稱其君曰魯侯也或曰此所謂糗糧楨幹蒭茭即常武之三事其義亦叶


微子之命 

微子之命曰舊有令聞恪慎克孝肅恭神人上帝時歆下民祗協庸建爾于上公尹玆東夏其上帝歆下民協在建爾上公之前所謂舊有令聞是也意者㣲子抱祭器而逃為存宗祀也周公克商商民不服出家中三子而監之猶為其唆動幾乎敗亾天下之羣情亦可以想見微子既遜避荒野至扵紂亾之後其義必將開國郊天以嗣商祀武王聖人也亦冝存而容之以待天命人心之所歸若又揚武而勦絶之豈公天下之道也及天下大㝎武庚亦誅微子又必歸服扵周而受封于宋此其誥命也㣲子仁人也順天知時必不倔強一隅謀為東帝也至㣲子歸而天下無貳辭矣雖有雜家歧論可以㨿經㫁義耳夫郊者天子之事也周之制三恪得用天子禮樂者謂祀先如此也豈諸侯之身而僣擬無所不備乎宋之郊也亦周末衰亂之禮春秋書魯郊即後来事楊慎辨之明矣况此篇建公尹夏在帝歆之後乎姑識以待更攷


渤海 

許眉叟作渤海列傳頗欠詳渤海本粟末靺鞨髙勾麗别種粟末者即混東江之一名而源出白頭山頂北流與黒龍江合東入海者也靺鞨有二種所謂近黒水者為生女真近粟末者為熟女真是也大氏自乞乞仲象與其徒渡遼水㨿太白山東則大氏之族本在遼水之西乃遼西之産而始與粟末之地距逺也仲象之子祚榮始建國國號震地方五千里盡得扶餘沃沮弁韓朝鮮諸國云扶餘在鴨綠之外人謂在成川府者非也沃沮即今北路六鎭䓁地朝鮮今遼東西皆其舊界而弁韓在今慶尚道内辰韓西南則非渤海所綂也或者三韓皆自外来馬韓従朝鮮来辰韓従秦地来亦安知弁韓本在鴨綠之外逐扵山戎而来者耶不然必記者之有誤耳唐中宗時拜祚榮為渤海郡王至其子武藝益斥大土宇東北諸夷畏服東北者指黒水之類也開元中黒水靺鞨朝唐唐置黒水州長史武藝謀曰黒水假道扵我與唐通今請唐官不吾告是必與唐謀攻我也乃遣其弟門藝發兵擊黒水門藝曰黒水請吏而我擊之是背唐也昔髙勾麗盛時戰士三十萬唐兵一臨掃地盡矣今我衆比髙麗三之一無乃不可乎武藝強遣之門藝奔唐唐拜為左驍衛將軍武藝使使暴門藝罪過請誅之有詔處之安西報曰門藝窮来歸我義不可殺已投惡地并留使者不還遣李道邃諭㫖武藝上表曰大國當示人以信豈得為欺誑帝以道邃漏泄左遷之暫遣門藝詣嶺南以報之今以門藝之言攷之勾麗雖并兼遼東西其地不過數千里若又三分居一則亦不過千餘里之地矣意者東北諸夷畏服者許多而其所㨿則猶是小邦也後祚榮之弟野勃四世孫仁秀有地五京十二府六十二州以肅慎故地為上京其南為中京濊貊故地為東京沃沮故地為南京勾麗故地為西京扶餘故地為扶餘府扞契丹又為鄚頡府挹婁故地為㝎理安邉二府卒賔故地為卒賔府拂故地為東平府鐡利故地為鐡利府越喜故地為懐逺安逺二府盖至是東西五千餘里矣唐明宗天成元年即髙麗太祖九年也契丹主阿保機強盛東北諸夷皆役屬猶渤海未服契丹謀寇唐恐渤海掎其後先攻滅之其王大諲譔出降渤海亾渤海自祚榮至是合二百四年傳世十餘契丹以渤海為東丹國冊其太子倍為人皇王以主之倍即突欲也置諲譔扵臨潢之西賜名烏魯古世子大光顯率餘衆投髙麗賜光顯姓名王継附之宗籍使奉其祀前年髙麗宮城蚯蚓出長七十尺人謂渤海来投之應其官民前後来投者數萬戶有隱継宗者麗王引見扵天徳殿継宗䓁三拜人謂失禮大相含弘曰失土人三拜禮也後數年其酋首大鸞河降于宋宋以為渤海都指揮使祚榮之遺種也至顯宗二十年契丹東京將軍大延琳叛國號興遼建元天興遣大府丞髙吉徳来告求援延琳是祚榮七世孫也明年其郢州刺史李匡祿来告急尋聞國亾留不歸此渤海之始末也新羅之末幅員分裂不能綂一大氏乗間略㝎全遼朝鮮句麗之地殆失太半矣王氏之興只復得鴨綠以東餘皆入扵契丹其始東邦舊疆縮扵大氏而契丹又取諸大氏也是時王新立草創南憂未熄固未暇扵逺圖及甄氏既滅威名益彰故丹使之至盖亦畏之也王之流其使殺其駝非真為勃海之故其志將欲㨿義争地實辭直為壯也不幸金甌未復明年身亾無奈天意何也不然大氏之興亾何與扵我而絶之之甚至此乎是故其遺訓㘦㘦然以契丹禽獸之俗為禁少無畏忌之意况渤海世子及宗戚大臣禮部卿大和匀司政大元匀工部卿大福謩左右衛將軍大審理䓁方在餘衆數萬卧薪甞膽思所以復其仇者遼民只隔衣帶一水言語氣習未必心服扵别種也若得數年生聚乗方盛之威縦思歸之師執言責還其勢恐不可遏後蕭遜寕之来侵徐熈對曰上國東京皆在我境何得謂之侵蝕乎遜寕知不可強遂罷兵况契丹新得其地之時乎失此機會退保彈丸為天下之弱國不離于籠鳥井蛙人風遂因而齷齪矣噫亦命矣㢤世傳虬髯客傳卒乃云扶餘國為海寇所㨿苟有此事疑乞乞仲象者其人也仲象之渡遼不知何時而其子祚榮開元元年立國則仲象之當唐初可知沿海以扶餘為號者惟此而已其地實在仲象入㨿之内其說两相沕合可異也小說指扶餘為東南恐東北之誤中國之東南何甞有扶餘之名乎稗海中亦載此說謂東夷中尤可信


髙麗昏君 

秦漢以後尊君抑臣分義截然人君有過惡史不敢書必回護以㢱縫之後世何従以知之朱子曰朱梁不乆而滅無人為他蔵掩得故諸惡一㘦發見若更稍乆必掩得一半此千古平衡之論也又不特衆惡皆見従而增飾故曰紂之惡不如是之大也故武成之文而君子只取二三䇿也髙麗之世庸君昏辟不足怒而可哀何其五百年而寂寥至此耶盖其立法專尚佛敎佛敎無君也一傳至恵宗王規袖刃穴壁而亦不罪此大慈之釋捨身飼虎者也主弱臣強已自此兆權柄傳世其君拱手而已中世以来困扵寇敵廢立如弄棋或一馬縛致或竄死遐商扵是臣視君如嬰兒街談稗說恣心詈罵作史者悉取之以彰直茟所以如此也余見其發號施令徃徃有求治謹政作道理語以是知其非索性為不善者也


逃亂之窟 

渤海之亾太子大臣及兵民數萬来投扵我皆為編氓契丹之亾西蹙扵金北削扵蒙古餘衆無所歸其金山王子率衆亦悉投扵我契丹則舊為君臣非渤海之比冠攘蹂躪為害慘毒乃與蒙古東真挾擊三年而僅㓕東真者金之餘落也金亾數為邉患元世祖時乃顔大王叛元親征擒之其餘黨哈丹踰鐡嶺先陥楊根城剽掠于原州公州之間王避兵江華卒頼元大興師来掃及其衰亾納哈出大入幸有我太祖之神武而驅出之明之興紅頭賊自遼闖入我邦又乗舶入寇生靈塗炭王乃播遷嶺南四年而底㝎國小力弱便成寇盜逃亂之窟自李唐後用兵多在東北一隅故也既徃置不論方来可慮謀國者宜知之


前覆不戒 

遼之興王太祖排絶不恤史氏以為失䇿及金國暴興阿骨打遜辭請和曰我祖謂髙麗為父母之邦惟王許我和親結為兄弟以成世世無窮之福大臣極言不可御史中丞金富轍上䟽曰今宋與契丹迭為伯叔兄弟世世通和天子之尊屈而事之昔成宗失䇿以速遼寇可為鑑戒願思長圖使無後悔宰樞無不笑而排之遂不報後仁宗排羣議上表稱臣遂能世結歡好邉境無虞又至扵蒙古之盛所與禮幣皆麄布使来則曰前使尚未暇應接况後来者乎令東北面兵馬使慰諭遣還人知禍萌矣崔瑀脅王移都江華獨俞升朝曰以小事大理也事之以禮交之以信彼亦何名而困我㢤竄㐲海島苟延歲月使壯丁盡扵鋒鏑老弱繫為奴虜非計也不従及城郭既完宮闕既成而元兵再動迫令出陸役民剗毁雉堞無迹瘡痏遍國入海數紀流毒十世卒至公主内㨿行省外張縛君竄君如吹輕毛拉枯枝人不敢出聲忤視此都自瑀賊之錯料妄攖始也自契丹至蒙古凡三變世界矣前覆不戒後至胥淪可異也


小君祝髮 

髙麗之姓族相昏自恵宗以長公主妻弟昭始史臣謂男女同姓其生不繁况至親乎傳世五百年而宗支終不過數十人然後知先王制禮之意深矣其黷亂婬昏醜不可道然其不至繁庶有由然國制得幸而有子則祝髮為僧稱為小君雖嫡出王子亦多出家其見扵史不可誣以此言之其不終絶而滅亦幸矣但其牉合不止一嫡所以不殄


標梅死麕 

標有梅行露之類皆指謂懼為強暴所汚婦女被后妃之化則至矣何獨強暴者不被文王之化而至此之多乎縦有如此豈無善避之道而有迨今迨謂之急乎是可疑也豈不曰有女懐春吉士誘之乎既謂懐春則不但為強暴也審矣其誘之之吉士又異扵劫掠蕩子安知此两詩非相勘者乎古者三十有室二十而嫁苟失此期則男誘女懐物情宜然孟子所謂男子生而願為之有室女子生而願為之有家是也夫婦者人倫之始至情存焉有不可以禁抑故歉凶則殺禮多昏奔者不禁聖人察民如此氷泮是昏因之候而標梅則暑月也年已滿矣時又過矣豈無懐春之心春者即指氷泮二月也懐之人道之當然非直為私昵之情也用是推之標梅三章乃懐春之註脚為此詩者非閨女自作即詩人摸寫其情實如此而聖人取之欲使居上者有以知此而處之有道也余見單門貧灶資粧無物虚度盛壯之歲者其寃鬱莫此若也編詩之意豈不允愜乎盖實七實三存者漸少至落盡則傾筐徃取之也吉則卜以决之也不及扵氷泮今則梅落之時也既不及扵氷泮則猶庶幾扵梅落也謂則約信之言如所謂請期也至野有死麕㨿士昏禮贄不用死昏禮攝盛故士攝大夫之禮用生鴈也士之贄則書所謂一死是也庶人之用死雉宜矣随冝用麕羽毛何擇必㝎其物君子謂之不知禮也吉士謂迨吉之庶士也言取鹿扵樸樕之林白茅以纒包聘彼如玉之女貴質也脫脫徐貌既聘之後湏待吉期而徃迎不獨不可妄過房室亦不可妄涉門墻此又以標梅之女言也


十畝桑者 

余甞著井地說辨五畝之宅即别授田非半在田間者魏風云十畝之間兮桑者閑閑兮行與子還兮十畝之外兮桑者泄泄兮行與子逝兮謂之與子則必有與之為隣者二人之宅通為十畝之田矣又謂十畝之外則山原不穀之地又有可採之桑七月所謂遵彼㣲行取彼女桑是也言躬耕躬桑衣食纔足可以去矣何必更待其有餘裕㢤仕扵朝者常存此心可以免矣治世亦如此况在危亂乎為此詩者其知道乎


宋之始祖 

宋以僖祖為太祖始扵王安石而伊川以為介甫所見終是髙扵世俗之儒朱子亦従之盖祧主無下蔵于子孫夾室之理而太宗又不可並列始祖之位也然周公追王及乎三世則未有無㓛而濫稱也若使周室世系不明無后稷之可祖則其必祖太王而不祖失官不窋之類矣商頌云玄王桓發受小國是逹受大國是達其受業如此盖亦追王契為太祖若無契則湯自為祖必不祖主壬主癸之類也漢不祖太公唐不祖上御大夫雖欲不爾得乎其親盡將奈何按禮祖有功宗有徳則太宗亦不祧矣同堂異室未見妨礙矣當時韓維之議無可改評但扵禘祫則僖祖東嚮又涉斑駁不可行也兄弟相継同昭共穆㝎例也或兄弟咸有㓛徳不可祧則必將同位扵禘祫矣雖東嚮之位恐無異例也事在變莭何可以膠守姑識所疑


殷其雷 

詩殷其雷三章雖謂遇雨增思終覺有不襯者愚意此待人之作如所謂大旱之望雲霓南山而又在其陽則雷在山外而猶不及也在側則稍近矣雷在雲裡無形無迹惟雲可知雲塞于山下則又近矣田家之望雨始聞雷聲驚喜竚待漸近而惟恐或遲故征婦之望夫惟此可以取比如此看意味亦好


蘋蘩藴藻 

左氏傳云澗溪沼沚之毛蘋蘩藴藻之采筐莒錡釜之器潢汚行潦之水可薦扵鬼神此合關雎采蘩采蘋數篇而為說皆祭祀之所需也祭祀之需牲牢為重菜菹為輕然詩人之言不在彼而在此盖格神之道貴誠不以物諸侯之妃大夫之妻躬自采拾以薦以享誠則至矣所以著不務豐侈之義不然事重禮縟位崇物備何所不宜而必舉此最賤者乎禮者不㤀其本本則簡故聖人戒之知此則庶幾矣然澗溪沼沚亦必扵宮墻之内禁籞而為之所也葛覃絺綌亦合以例比看


率由舊章 

變通有二一如夏葛冬裘世移事遷不得不觀通行典若三代之建正質文是也一如琴瑟不調必廢而更張苟使一絃一柱無少弛弊何必乃爾物乆漸壊故更張欲其反本也立法之始未甞不羙行之者人也人意方便故差細而謬大如截筳者不較扵原初一筳三較扵二四較扵三至十百則轉訛孟子曰不愆不㤀率由舊章遵先王之法而過者未之有也不愆則較之原初而不違不忘則不特一時如此逾乆而逾察也後之人只是變白為緗變緗為黄變黄為朱變朱為紫變紫為紺變紺為黒而要其反本則必謂之改作亂法羣起而譁譟此孟子所以憫恠也魯人為長府閔子騫曰仍舊貫如之何何必改作府者蔵貨之屋貫者屋中之實故字書以貨訓實實字従宀宀即屋也會意則入聲諧聲則去聲易蒙四與巽順為韻泰四與願亂為韻可以見矣又如寴寵寖之類莫不與親龍浸索通用亦可以旁證為府宜量其實而作屋改作長府則將益其實子騫盖先折其萌故聖人亟許之若但屋乆將頽不容不修恐不可非之也觀為長二字可見如此之類方受亂法之目今之人只如두001柱棟蠧敗雨滲穀腐猶旁睨而不敢動手奚可㢤
[난-001]如 : 知


遼裔徳宗 

耶律椘材懐古詩云天祚驕人上朝鮮叛海涯未終三百祀不免一朝危鴨綠金朝起桑乾玉璽遺後遼興大石西域統龜玆萬里威聲震百年名敎垂武元平宋地殷禮雜宗姬自註云大石林牙者遼之宗臣挈衆而亾不滿二十年克西域數十國幅員數萬里頗尚文敎雜用周禮西域至今思之廟號徳宗盖天祚帝奔党項而被擒故大石因而西走距本國萬里之外矣盛京志云大石在位十二年改元康國妻塔不烟稱感天皇后改元威淸在位七年子夷列立改元紹興在位十三年廟號仁宗妹普速完權國稱制改元崇福歴十四年仁宗次子直魯古立改元天禧在位三十三年為乃蠻王屈出律所擒西遼遂絶凡六主七十九年矣其用周禮亦甚竒貴其人可見大石者太祖八世孫通遼漢字善騎射登進士苐累擢翰林學士承㫖遼謂翰林為林牙遼主之北走也大石従為金人所得繩繫之為嚮導而後能逃脫意者遼主至党項而亾故従此率餘衆至西國也且夫遼之摧殘瑣尾無復餘地彼能更奮垂翅辦此大業比西域兵力不啻倍百天下之勢亦可想見矣


爾雅䟽 

宋時命邢昺撰爾雅疏太學生郭盛上書云昔人不分老子韓非同傳郭註邢疏無論周公不享其意先人得無稱寃扵地下盖郭璞忤逆敦邢昺附王欽若也昺自稱邢子才之後時人謂景純有孫子才無後余考此䟽非昺獨辦與當時名臣杜鎬孫奭䓁八人共為之苟其言之可取舍其人可也今儒家中如邢恕郭忠孝之倫亦或有採可以為法矣


二雅贈寄 

按二雅之詩莭南山云家父作誦以究王訩巷伯云寺人孟子作為此詩崧髙云吉甫作詩以贈申伯烝民云吉甫作誦以慰其心必著其名扵卒章俾有知其托意如今詩家之贈寄善者勉之惡者誡之又如十月之交云我不敢傚我友自逸雨無正云昔爾出居誰従作爾室何人斯云作此好歌以極反側四月云君子作歌維以告哀卷阿云矢詩不多維以遂歌民勞云王欲玉汝是用大諫桑柔云雖曰匪予既作爾歌此數篇雖不著名亦分明有屬贈之意意者古之人意甚忠厚雖見其不善猶懐庶幾之心先以詩警㘦之俾有改變也不然譏剌之足矣何必申其本情扵下端若此耶國初有問備之規宰相有過尤則同朝之臣必有帖申覆宰相多為之屈實淸時之羙風也近世亦無此只或以君命責諭亦謂之問備非本事爾


擊壤 

堯時老人擊壤而歌釋者引風土記壤以木為之長尺四寸濶三寸形如履前廣後銳臘莭以為戯先側一壤于地遥于三四十步以手摘之中者為勝此俗之轉訛非堯時有如此也禮運云汙尊而抔飮蕢桴而土皷猶可以致敬鬼神此擊壤之所述也


緇衣巷伯 

記曰好賢如緇衣爵不濫而民作愿惡惡如巷伯敎不試而民咸服凡詩之好惡賢邪極多何獨扵此賛歎至深乎昔郭公善善而惡惡終不免扵亾國為其善善而不能用惡惡而不能去也徒好惡而無其實亦無補扵䘮㓕㨿巷伯既惡之甚卒乃曰取彼䜛人投畀豺乕豺虎不食投畀有北有北不受投畀有昊此不與同中國之意乃惡之之實也緇衣一篇亦必有如此者緇即貴賤之同服敝而改之愛好而未及有爵命也適子之館則以人君之尊有不敢召而枉屈也既還予而授之以粲粲與緇相照如大東粲粲衣服之義如五章七章冕服䓁是也人君之扵賢士禮聘而舘之有執贄還贄之儀卒乃授粲然之章服與之居天位治天職乃好之之實也聖人以儀刑文王為證則盖文王之好惡如此矣


竿旄 

衛文公大帛之冠大布之衣莭儉以興國然徒儉未必有功又必躬自卑遜得賢士為之用也今竿旄一篇即延聘賢士之詩而一則曰素絲二則曰素絲素即檜風素冠之素盖文公立國扵創殘之餘父䘮甫畢求賢如渴冠素冠先屈扵巖穴之士一之二之至扵三聘而不怠故詩人羙之也紕冠之武也禮云縞冠素紕既祥之冠是也組冠之纓也玉藻云玄冠丹組纓諸侯之齊冠也玄冠綦組纓士之齊冠也素冠則素組亦其宜也祝與縮通公羊傳天祝予之祝即縮之義也檀弓所謂冠縮縫是也素紕素組素縮皆既祥之冠飾也文公當亾㓕之際服此冠親勞扵郊坰之間期致賢士如此不然玄纁束帛周禮也何必用素凡重幣必多物據左傳昭公六年八匹即見王之禮六匹見上卿之禮四匹二匹是大夫士之禮八則過矣二則不可矣従四至六用之扵卿大夫之間者也文公蕃庶其畜至扵騋牝三千詩人固已羙之矣其行也用以為贄禮意益勤至此所以能致也


曾㸃之對 

余一日睡間思得曾㸃舞雩之對殆扵問東荅西矣夫子之問不過曰如或知爾則何以㢤故各對以人知舉用以後事冠童浴風人人可為何與乎知與不知耶此特言志非對問也而夫子亟許何也商其意皆聖世治平之後物各得所歌詠而樂其生之語也若使當時有知夫子者出而授之以政則必將陶鑄熈皥使天下之人無長無少咸囿扵大化之中優逰自得不知為之者㸃之所期不過如此夫子甞曰苟有用我者期月可也三年有成門人居常竊歎只在扵夫子之不見知也其意若曰彼子路䓁即不過身為人知也苟有深知而任之者則夫子而在何必區區諸子之為也如此則如㸃之徒相與樂育扵太和春風世界足矣子貢曰夫子之得邦家者所謂立之斯立道之斯行綏之斯来動之斯和其生也榮其死也哀㸃之意亦猶是也是以聖人喟然而歎斯歎也非歎㸃之言也歎世之不可有為也與之者亦與其知此意也如此看亦頗有餘味


殤後 

小記云為殤後者以其服服之鄭註孔疏皆云殤無為人父之道以本親之服服之此若非殤者之後則何謂殤後其所来後者是殤之兄弟則便成嫡子奚論其殤之有無若是殤之子行而不以殤為父則是果誰父乎曾子問云宗子為殤而死庶子不為後也疏云與宗子昭穆同者此亦未允庶子本不得為後則何必宗子殤死然後為然也宗子有君道若君薨而幼子嗣及其又薨而有継立者不以父道事之可乎或疑為殤之後則無母古者二十而冠三十而有室男子冠而不為殤雖未二十猶不為殤况二十者耶如是者不可不立後如是則無母矣且母出則無母父再娶則有二母三母為後之道不継于母也小記之文或慮其殤之故而不服也曾子問之文宗子雖為殤必為之立後妾子不敢遽承其後也王世貞撰徐中行碑云舉一子而殤所後子詠為獨子當歸後兄乃以詠苐三子承孝為殤後承公重古人已有發此義者耳


宗室多子 

漢章帝子中山王勝樂酒好内有子百二十餘人宗室多子稱最也皇明晉王棡太祖苐三子也其子慶成王生百子俱長成自封長子餘九十九人並封鎭國將軍毎會紫玉盈座至不識面皆龍凖史以為古今極異事殊不知劉勝有過之也王世貞應詔䟽云嘉靖二十九年親王以下至庶人未名者幾三萬位又二十年可得五萬位周府已近四千位韓府亦千餘位其繁植如此皆可攷


花園老卒 

世稱張循王英䧺將才殆未也大將者非撫劒疾視距躍曲踊之謂也必湏鞱鈐部領各得其人而可使驅而為戰當時手下不識有花園老卒許大力量况扵天下之士乎使無偶然蹴睡則其昧昧混死扵鋒鏑必矣可謂目中無珠矣既知其然而又不能表出使姓名垂諸萬世一恨也天下古今若此類何限可惜


羙惡同辭 

綱目書莽大夫揚䧺死至周紀云太師中書令瀛王馮道卒古人已有疑之者然春秋之例羙惡不嫌同辭書法之義盖以此也善者固尊之其惡者所以尤著其失也愚謂書其官以著其不稱書其死以断其罪何不曰某官某死而與君子同稱耶此其義未可知綱目書李林甫卒又何與馮道異例至賈誼只扵目中云賈誼死不載扵綱已不可曉况云死耶或疑不詳年月然誼亾十年後文帝崩則卒扵文帝之十三年矣雖未詳其時月揚䧺亦但知天鳯五年死猶特書之誼獨不可書扵是年之末耶偶識所疑


建文英宗 

孟子曰無惻隱之心非人也讀建文帝遜國之史而淚不零者豈曰頭圎足方者㢤谷應泰曰滇黔地險沐氏兵強成皇方死沙塲新帝諒闇宜申控告之義一軍出荆門則襄鄧可揺一軍出漢南則長江可㨿奈何興國大計闕焉不講比如老氣畏風驚禽易墜正所謂亾國之大夫不足與言事者也以此論之史彬程濟諸公不得辭其責矣設或時運不濟中興道消駢死扵車塵馬迹之間不猶逾扵行丐也㢤此事又有可况者後英宗之北狩景泰帝無意迎鑾于謙諸人惟徇阿諛此不獨社稷為重中間所處不免两相背馳事機一轉光景判别則忠或未暴罪辜難逭謙之心亦有未可知也不然如易樹一事終嘿順導何也謙之威望國方依倚非景泰所得容易去取也然而忍此者豈不為見深嗣位亦未必相徳耶謙可謂立功之能臣不可謂殉國之苦莭也于慎行曰虜以上皇為名擁車駕入居庸守邉將吏不敢北向發一矢又如喜寕軰進䇿擁胡騎結邉將直至咸陽復正位號布告天下東向而請命扵太后則何以處之周王以狄兵入有故事矣萬一邉鎭親王以迎鑾為名假托祖訓合従諸藩雖其謀不遂而朝廷固已多事矣此又剌骨之談矣是時天下大㝎人心既固乜先伯顔軰不過剽掠劫盜原無區夏之志従臣徒守溝瀆之志故謙䓁得以姑息扵其間亦幸耳古有處危亂而不負臣義者宋公子目夷是耳


念玆在玆 

左傳襄公二十一年邾庶其以㭍閭丘来奔季武子以公姑姊妻之皆有賜扵其従者扵是魯多盜季孫謂臧武仲曰子盍詰盗曰子召外盗而大禮焉何以止吾盗賞而去之其或難焉紇也聞之在上位者洒濯其心壹以待人軌度其信可明徴也上之所為民之歸也上所不為而民或為之是以加刑罰焉上之所為而民亦為之乃其所也又可禁乎夏書曰念玆在玆釋玆在玆名言玆在玆允出玆在玆惟帝念功將謂由己壹也信由己壹而功可念也又二十三年武仲奔齊齊侯與之言伐晉對曰君似䑕夫䑕晝㐲夜動不穴扵寢廟畏人故也今君聞晉之亂而後作焉寕將事之非䑕如何仲尼曰知之難也有臧武仲之知而不容扵魯國抑有由也作不順而施不恕也夏書曰念玆在玆順事恕時也又哀公六年椘昭王有疾卜曰河為祟不祭曰河非所獲罪也孔子曰書曰允出玆在玆由己率常可矣以此两說推之書之言與今觧不同仲尼所引者即武仲之所引也武仲既以此喻季孫後得罪而奔又不能㨿理而對齊侯是知足以及之而行不逮也書之四句都不出專心順理之義其曰酒濯其心壹以待人曰信由己壹而後功可念也盖念則存心不㤀也釋則詳繹究觧也名則是非之㝎允則好惡之誠名言而未允出則形扵口者猶未若出扵心之真實無偽也玆此也懸空說一事物也凡事物上莫不有停當道理然人患用志不壹而私智綢繆不免違物而處之所以事不順而功不成若果念釋此物不離扵此理名允此物不離扵此理壹此不懈在己者随事順理及物者以時能恕則臯陶之功盖如是而已矣此雖與今註不同古人既有此意則不害為一說故著之

 

星湖先生僿說卷之二十二

 經史門 

童謡 

童謡自康衢始然㘦㘦道理之言殊異乎符䜟丈夫老成之意而童幼亦習而歌之也左傳僖公五年晉之伐虢童謡云丙之晨龍尾㐲辰均服振振取虢之旂鶉之賁賁天䇿淳淳火中成軍虢公其奔說者謂理之所無不可信余意天下將亂鬼道盛行如石言之類憑依作眩無足恠也後申生見巫即其驗也盖孩童之身志慮無所主不及扵利害作為則鬼憑說出扵是可信故必舉童謡不然狂癲胡說何足為凖
樂山樂水 

 
 


樂山樂水程子引而不發又何以見得體其仁智之深乎仁智者以人心言仁體而義用故智従仁出也其所以為仁智之道則本具扵天地其著見扵物則静者為山動者為水静故包涵生育動故周流不息而水従山出也山之為體寂而不見兆眹故以質言水之為用感而無所不達故以性言質静不毁則乆而已矣氣動不括則通而已矣聖人之壽體受歸全必得所禀之限故如山聖人之樂嚮道而行勉焉孜孜不知年數之不足故如水其先水後山者以物喻人必従易曉處可入故也惟體仁之深者方知山質之有似乎㝎命體智之深者方知水性之有似乎樂行
河魚腹疾 
 
 
 


左傳蕭還無社號申叔展叔展曰有麥麯乎曰無有山鞠窮乎曰無河魚腹疾奈何曰目於眢井而拯之若為茅絰哭井則已矣麥麯山鞠窮不聞去濕之物此無入水之說何故先言去濕余謂麥必曰麯與鞠窮傡言意者屈㐲之意乎麥在野鞠窮在山河魚在水將尋求扵亂離之中故曰汝將屈㐲扵野乎將屈㐲扵山乎皆荅曰否則知其屈㐲扵水矣然水非蔵身之所也河魚即河豚食則腹疾而死故曰入水必死奈何荅曰非然也將蔵扵廢井以茅絰為識云爾也盖經與哭皆有䘮者之事禮無葛之鄕用苘若事輕而物貴則必將用茅今之貧家以草為骨纒麻為絰亦其類也或者無社時有䘮故如此更詳之
箕子朝周 
 
 
 


箕子之扵武王非仇則臣彝倫之叙箕傳武受則非仇伊師然則在武尊之為義在箕臣之為禮也微子備於三恪而白馬来朝箕子白馬朝周復何疑焉朝鮮雖謂絶域與戎狄不侔箕子所以受封也按朝鮮提封包有遼東西與燕接界遼兵之来侵我也徐熈謂貴國上京本我之地此蕭遜寕之不能詰唐之東征止扵安市今鳯凰城是也東人以鳯為安市鳥故也然則箕封之距中原盖不逺也左傳昭公九年周王使詹桓伯辭扵晉侯曰武王克商蒲姑商奄吾東土也巴濮椘鄧吾南土也肅慎燕亳吾北土也肅慎者又在遼之東朝鮮包在藩屏之内可知又僖公十五年秦穆公曰吾聞唐叔之封也箕子曰其後必大箕子之東也唐叔猶未生若不朝見何得以與知朝政在外藩雖有言中土人又何得以知而傳之耶余謂聖人無私周之興既是義舉天與人歸箕子理合歸王而已矣不然麥秀之歌又何従而作耶所謂我罔為臣僕者何也臣僕猶俘虜也臣僕則不可師而受敎則學焉而後臣之亦古有其說矣詳在詩白駒章可以互攷
三拜九頓 
 
 
 


髙麗太祖時渤海亾渤海人隱継宗䓁投扵麗麗王引見継宗䓁三拜人謂失禮大相含弘曰失土人三拜古之禮也按左傳秦之獲晉恵公也晉大夫三拜稽首曰君履后土而戴皇天實聞君之言臣敢在下風大相之言實有所攷大明之制則三拜九叩頭義不師古也左傳㝎公四年申包胥之乞師也九頓首而坐秦師乃出或者秦不用先王之禮而剏義如此故有求扵秦者不得已遵之耶
井槨 
 
 
 


古者葬有井槨槨而稱井必以其形也槨之材曰檟以蒲圃六檟䓁說推之必易長可材者也以墓木拱矣之說推之拱則可用也拱者两手合持也大約一手圍九寸則两手尺八寸圍尺八寸則徑六寸積此成槨非一木渾全也然則必两端有餘十字相交四隅皆然則方成井形也况棺槨比今甚大何得用一木之材耶㨿禮天子棺四重大棺八寸屬四寸此二重也水兕革棺三寸又有梓棺衣用百二十稱其許大可知奚獨槨哉棺必聮合也當今材木已竭貧室無以庀䘮動必傾産余謂宜遵古禮棺必聮合則無所不可
兎罝 
 
 
 


風詩之義考究愈詳意味愈深如兎罝之詩毎尋常看按左傳成公十二年政以禮成民是以息此公侯之所以扞城其民也故詩曰赳赳武夫公侯扞城及其亂也諸侯貪冐侵欲不忘争尋常以盡其民略其武夫以為己腹心股肱爪牙故詩曰赳赳武夫公侯腹心天下有道則公侯能為民扞城而制其腹心亂則反之盖公侯之有武夫為民扞城腹心非為己也公侯者官也己者身也官公而身私添一己字公與私判矣扞城則同患也好仇則同事也腹心則同志也原其所以為公為侯則皆捨一民字不得也若外其民而言已是匹夫之為而非公侯之志事也汎看疑若上下矛盾左氏亦豈不顧文勢乖錯胡說者乎渠必有所指也引上莭以證其當如此引下莭以戒其反是不如此無論詩意之違誤即語脉不著必無是矣宜細辨
義帝本紀 
 
 
 


司馬史十二本紀七十二列傳應時候世家則引三十輻共一轂此句本出道徳經夫紀傳多少由人衆寡豈有較彼為數之理㢤孔子世家固多議論若移扵列傳則彼增一而此减一矣然則不成道理耶容齋随茟極賛義帝之賢又譏遷之闕此一本紀而却為項羽継秦之綂其說極是若移項扵世家為義帝立本紀其數亦停均矣

茇舍 
 
 
 


左傳晉大夫反首㧞舍註㧞草為舍非也詩召伯所㧞㧞草舍也與茇通也或謂團蕉或謂團標或謂團瓢團蕉者疑即家禮所謂撮蕉亭是也周禮大司馬仲夏敎民茇舍註軍有草止之法以防寇敵今世多盜之地設草舍扵要路夜中誰何警民即其事也
墻有茨 
 
 
 


詩云墻有茨不可掃也中冓之言不可道也茨蒺藜也余考明楊継盛椒山集有臨死戒子書云家居之要苐一内外界限嚴謹女子十歲以上不可使出中門男子十歲以上不可使入中門外面婦人雖至親不可使其常来行走院墻要極髙上面必以棘針緣的周宻少有缺壊務要追究来歴其意盖欲人之不得容易踰越也扵是頓覺古人築墻必皆栽之蒺藜用絶扳緣之路也周末滛風極熾雖公宮貴族烝報成俗左氏所見令人掩目當時搆室築墻冝如何綢繆縝宻也此詩之意盖謂墻茨不可掃除則外防固周宻矣室中之醜言又何若是之播聞耶此非踰墻鑚穴之類必是宮内穢行有如此者恠而歎之之辭至不可讀則已有文字可證終不可以覆盖也開卷有得豈虚語哉
疾病行禱 
 
 
 


古人重祈禱凡有禱必扵墓此墦間乞者所以日日醉飽也其貴者或禱扵上下山川如遍走羣望之類是也禱者禱扵鬼神鬼神有殺人之理則又必有生人之道然人無百歲之乆則禱亦有不得售者非一時氣數所值及不慎所致而㝎命大限者雖禱益乎孔子疾病子路請禱子曰有諸對曰誄曰禱爾于上下神祗子曰某之禱乆矣若以悔罪㓕灾為觧則恐未然上既云初不請扵病者而為之凡改過求助實自己事初不承病者之意臆以誓神可乎是以誣辭欺神也神其許之耶聖人無過子路縦禱安敢以改過為辭耶夫禱者祈神明之有祐也易曰自天祐之吉無不利夫子賛之曰祐者助也天之所助者順也人之所助者信也履信思乎順又以尚賢也是以自天祐之吉無不利也聖人平生無時而不祐則更安用禱㢤至扵大命之盡尤無所事禱故其意盖謂大命其更有禱而延長之理乎云爾也子路以上下神祗為對則曰吾之禱其諸異乎人之禱之也吾本以履信思順為禱則固無時而不禱不冝更望其垂祐也若但謂悔過而請命則周公之金縢何所悔而然也
劉向班固 
 
 
 


子長史記尚論者猶欠其不博是時遺書未盡出子長何従而知之至成帝時以書頗㪚亾使謁者陳農求遺書扵天下使劉向校經傳諸子詩賦任宏校兵書尹咸校術數李柱國校方技毎一書已向輒條其篇目撮其㫖意錄而奏之今說苑新序者即雜採聞見而錄之而已初非難事劉歆卒父業奏七略曰輯略曰六藝略曰諸子略曰詩賦略曰兵書略曰術數略曰方技略合三代之書參互去取其學安得不博班孟堅又生其後㨿成書而考閱扵是無所不通以春秋一家言之今所傳三氏之外有鄒氏夾氏各十一卷左氏鐸氏張氏虞氏公羊外傳穀粱外傳公羊章句穀梁章句公羊雜記公羊顔氏記公羊董仲舒治獄議奏新國語䓁書有三百餘篇皆周秦古書也其言未必皆雅純可用要多有流来真傳今皆無之嗚呼士生扵世既不當三代之盛不知六經之本意又不幸而生不扵西京不得見此大淵藪只䑛餂扵殘瀝間豈不哀㢤
鶴鳴 
 
 
 


鶴鳴之詩其知道乎鶴聲聲逺聞者也鳴于九臯聞野聞天則君子修行孚于下而達于朝矣魚出入随時者也在渚在淵不失其宜則見可而進知難而退者也檀四時不凋蟠結可䕃者也其樹之有意樂之有待則浩然有歸休之志者也維籜維穀繁茂在下則無人而不治也石與玉各在他山生不相干而玉非石不攻則君子居世審其出處雖耳聞目覩之外善觀者自有劄身之機如滄浪纓足之謡孺子未必有自取之意聲入心通聖人許之此必害未及已見幾而作者乎先之以知覺之魚鳥次之以生意之草樹次之以頑然之玉石無不有得士大夫以此存心何患乎蹈危誤身而悔莫及也乎
溱洧 
 
 
 


溱洧二章為男女相恱之詩則明矣中間士曰既且有辭托之意且徃觀乎有黽勉之意此為一篇之要也易曰冶容誨滛女色者君子當如滛聲而逺之苟浸染不覺則未有不陥者也㨿易士夫女妻士女乃少男少女氣血方旺情欲難防故一見妖冶始雖自沮終被蠱惑溱洧即逰女陥人之囮穽整勑之士逺避不蹈可矣一徃試之目挑心揺爛熳同歸古今一轍故詩人舉覩記以為戒讀此篇者湏觀精彩何在不然中間數句頗涉餘剰不成語勢矣女色之箴警莫此為㘦
相彼投兎 
 
 
 


孟子以赤子入井發明惻隱之心然猶有納交要譽惡聲之嫌其心有未可知也詩云相彼投兎尚或先之夫人之扵兎本欲獵獲之今逐扵物而投我此固所願然其危急而不暇避人則人反哀之而導出之此可見善端之不可掩比孟子益覺分曉
因心 
 
 
 


詩曰維此王季因心則友此良知良能之說也慈母之於子幼子之扵母不待思量而親愛之心藹然自發此所謂因心也至扵兄弟未必皆如此多為敎學而得非自然發者也惟王季天理根心不待擴而然矣禽獸或通一路而惟友不見其迹余家曾畜鷄鷄再乳前乳一雌随母不離始謂其利己而非戀母也山獸夜入籠玃盡惟初乳一雌與二僆不死雌則頓傷乆而稍蘇二僆無所依来歸而雌乃覆抱呼哺一如其母夜則以两翼各覆一僆體小故立而達宵其勤斯防患有愈扵母鷄雖驅之不出門近人不避人皆異之来觀者多此所謂因心之友誰教而誰為也扵是知其随母乃親愛之也非私利也此扵因心字有相發故記之
無競雖人 
 
 
 


衛武抑戒云無競維人四方其訓之有覺徳行四國順之上二句即周廟烈文之頌乃文武之徳也故後孫表以出之即所以前王不㤀也下句不過其覆觧者也何以無競非恭不得故曰荏染柔木言緡之絲温温恭人惟徳之基㨿下桑柔柔木即桑木也蠶之緡絲非桑則不成桑者木也疑若不能為緡絲緡絲不由桑不成謂徳之不由恭不成也恭之扵徳大矣哉
匪風下泉 
 
 
 


匪風下泉衰世之感也下泉浸苞與隂雨膏黍相勘恐是潤物之義也稂蕭之屬皆惡草害穀者也與黍苗其善惡不同也下泉亦恐以潤下為義指流泉也流泉潤物故澗溪之雜草皆茂謂覇道盛而王法堙㣲也芃芃隂雨即大두001雅黍苗首章之辭指膏澤下及者也曹檜皆東周至近之弱國是時諸侯多不朝惟至近數國尚守臣禮服屬不替故曰四國有王也郇伯者必其董率如西周之東西伯也故愾歎止扵三章其終郇伯之勞猶有幸之之心也匪風亦可以推測矣發偈飄嘌四句皆反語也偈與揭相似字書揭音桀舉之也謂始發也嘌疾也其意若曰匪風則安有發乎匪車則安有舉乎匪風則安有飄乎匪車則安有嘌乎傷今之不能西歸扵周道也謂當㫁而行之也人不能然故怛而弔之也天王之統御諸侯如烹魚之釜鬵又豈有舍釜鬵而烹魚者乎諸侯有能尊王室而西歸者則天子必以好音懐之也



[난-001]大 : 小
有庳 
 
 
 


舜之扵象欲常常見之故源源而来然有庳椘地也椘之扵中國不啻逺矣雖欲常見得乎其說可疑
范質 
 
 
 


范質詩是非毁譽間適足為身累吾甞心鄙之宋史亦不著其為人盖以䘮莭之故而略之也偶考王銍談苑云其在柴周不受四方遺賂居苐止十一間其在中書急于銓品人物凡淸資華級未甞虚授顯徳中柴自牧裴英同謁質謂曰甞歴州縣乎英以門地自負曰徒勞之役惟英偶免質怒責曰質備位宰相與諫官御史論生民疾苦非戯言也浮薄之徒安可居諫署明日具奏其事英遂授㪚職及入宋朝質寢疾太祖數幸其家令内夫人問訊質家迎奉器皿不具内夫人奏知太祖即令翰林司送果子牀酒器十副以賜之問曰何自苦如是對曰臣門無私謁所與飲酌皆貧賤時親戚安用器皿因循不置非力不足也猥蒙厚賜有涉近名望陛下察之後因相位乏人太祖累言如范質真宰相也宋之不廢質盖以材器非苟留也餘冬序錄云將士擁宰相䓁至質頗誚讓太祖不肯拜王溥先拜質不得已従之當時帝位逓嬗人視為恒事質即随衆不免非本志也比諸石守信王審琦之倫不啻天壤後至太宗時先命溥致仕宋之取舍可謂得宜昔狄仁傑宋璟之徒仕扵武氏革命之後猶忍耻屈首君子猶有奬許獨扵質責備或者過耶後世相業如斯人者亦鮮矣朱子作小學稱魯公又非貶辭更詳之

王倫 
 
 
 


王倫者勉之玄孫勉即宰相朝之弟宋史謂朝之孫則誤矣金拜官倫受命復辭遜以其反覆見殺當時朱弁張邵洪皓次苐南歸獨倫不歸其情形有未可究而以反覆為罪則非索性為惡者也與宇文虚中稍别其身名既敗一㸃本朝之心何處可暴耶於倫也何誅事在金史
婦為舅姑服 
 
 
 


婦為舅姑齊衰三年自宋始宰相魏仁浦䓁引劉岳書儀為證按燕翼貽謨錄云太宗孝明皇后居昭憲太后之䘮齊衰三年故判大理寺尹松少卿薛允中䓁奏云云詔従之遂為㝎制奏者非魏仁浦而皇后先行故其事出扵媚恱非㨿義者也可耻之甚矣
宦官 
 
 
 


宋之初宦官不過數十人至皇祐則百八十人宣政間動以千數此非外朝與知故近習駸駸滋益不復可禁彼其職任黄衣廪食守門灑掃而已奚至扵此耶嗚呼何代不然若樁㝎官品無得添設一若外朝之例則可以免矣如宮女及掖隷多少亦冝視此㝎式不然終至蠧國亂政而止矣



趙汝愚 
 
 
 


趙汝愚有功扵光寕之際余謂汝愚直一恇怯戀寵人當時之功趙彦逾韓侂胄二人為首光宗既有甚好退閑之批然汝愚只恐懼持疑而已其激成㫁行者彦逾也說殿帥郭杲發軍坐甲者彦逾也戚連宮闈誠動關禮受㫖扵憲聖者侂胄也乃汝愚則因而成事彦逾之執政侂胄之莭鉞即分内事何故背約不與而身㨿相位獨專其功哉扵是有三軍推載相公之言有寕宗非光宗子之䜛有上書乞尊汝愚為伯父者有疏劾以同姓居相位非祖宗典故者有論太上不康之時欲行周公故事者如是而猶不去方侂胄䓁謀逐汝愚而汝愚覺之以朱子有重名召入待制朱子首論侂胄之姦此又有形迹之嫌扵是偽學之黨變為逆黨而身隕國危彼固不足道此亦處置失冝有以致之也
後苑牧猪 
 
 
 


宋神宗行後苑見牧猳猪者問曰何所用對曰自太祖来常令畜之大則殺之又飬稚者不知何用詔自今不復畜月餘忽獲妖人急欲血澆之禁中卒不能得方悟祖宗逺略盖鬼魅作孽多在髙明之室而王宮之内怨女羣集隂氣鬱結鬼是隂物従而作幻其理宜然也宣和間禁中有物曰無頭眼手足有毛如㓒中夜有聲如雷或登亢金座或徃諸妃嬪榻中睡撫之温煖曉則去妃嬪或有與夢中同寢者或云朱温之厲此黒眚也此非一日之事當時何不以猪狗之血禳之昔李益齋齊賢舉此對忠宣王曰安知飬猪之意不有大扵此者乎不復言其何事以宋仁宗燒羊推之或為時作食物而外索則慮成弊政也耶未可知大明末有黒眚不特禁中一時閭里無不遍皆衰亾之兆也
國計簿 
 
 
 


李吉甫獻元和國計簿此意甚好昇平日乆則財用漸廣如日晷之長而不之覺也財不可以徒得必歛扵民一歛二歛殫竭在下而不見積扵上比之水銀一盃瀉在房裡㪚入扵塵埃隙竇之間而無㾗雖二盃三盃十盃之多無不同然苟非棗肉何以拾聚如前也國用日增一日而賦稅有增無减民生安得不窮吉甫之意雖不可較量扵原初若自今日㝎為式例則損下益上之際其失立見庶幾少補也宋時宋庠亦有此耳聖朝建邦凡稅豐年則一結收二十斗稍稍减之止扵四斗以為一歲之經費而亦足後又稍稍增之有大同焉有三手糧焉有雜役米焉有各種别徴焉又至結錢而極矣說者謂軍布既减無以賠其數故有結錢然軍布亦後来有者未有此物之前國其如何借曰雇役雇役所需非許多雇役之外錢歸何地此吉甫所以為簿也如欲明之必湏裒成百有餘年前國計簿用棗肉拾汞之術校勘剰數則庶幾少復前轍
格致誠正 
 
 
 


余扵格物正心两條終有所未深曉者言知則物在其中言心則意在其中也章句以為欲誠其意先致其知欲正其心先誠其意䓁是序不可亂也知至而後意誠意誠而後心正䓁是功不可闕也然物格而后知至不可作㓛不可闕其扵文勢有未安也物既格後更别有知至一段事耶抑又思之凡看經時有替換言句雖未必得而不害為尋究之一端也格誠二字亦可以諧聲推之格従各各有辨别之義易曰物以羣分天下之物萬殊也木之理别扵金之理水之理别扵火之理又松之理别扵柳之理銕之理别扵鉛之理又如父子别扵君臣兄弟别扵夫婦在物各辨其理不復餘藴然後方就吾心上論雖已辨别扵物理我若不知所以處之之道則不可謂吾知之已至也至如父慈子孝辨别得父是育飬恩勤底子是胞胎生長底此是格物也扵是思所以為慈為孝之道各臻其極此是致知也若辨别未審吾知亦無由致盡也誠従成如中庸誠者自成可證意有完成不復移動也自慊而無自欺乃其莭度也雖知處物之如何而未必完成意向故為人父母必欲止扵慈為人子必欲止扵孝更無不為無妨之意此是誠意也猶未說到心之正不正正者以理義言也所謂道心是也至此㓛夫甚大若但知誠意不如두001正心之功則或為忿懥恐懼䓁所攪動而不免扵不正也但既自慊而無自欺則冝無邪惡故朱子以淸裡面波浪動蘯為喻然心既正後却有五辟之累而身不得修何也心雖已正至處事之際毫忽不察則又不免為親愛賤惡䓁所引去何以異例不可道意已誠心無私邪之失既誠正不患偏繫之累也非曰有得姑識所疑



[난-001]如 : 知
髙麗事大 
 
 
 


勝國之世權奸相䧺廢立在握然傳世三十二歴年四百七十五能綿祚不䘮者何也此莫非事大之力也自仁宗專心事金邉境稍安及蒙古得志或發兵助其軍興及世祖之未立南伐宋觀兵襄陽其介弟阿里孛哥煽變漠北諸侯憂疑元宗時為世子如元請降扵是自燕蒙犯霜露跋涉五千里直至汴梁迎于道世祖喜曰天賛我也忠烈嗣位遂為寵壻言無不従國中跋扈亦莫敢肆後忠宣忠恵雖相繼被拘莫能自振其免乎簒奪之禍者畏元故也方其時也東真哃喝而不敢動日本窺覘而不敢入莫非頼其力也比如乆病人元氣已澌客熱乗之亦能撑度時日也自忠烈以後有諡而無廟號元宗以前有廟號而不言諡盖有諡而不著扵史也按李益齋齊賢與元人書髙宗謂之忠憲王元宗謂之忠敬王而不稱廟號嫌其僣也意者自忠烈以後公主及元人常留國中有不敢焉當攷
大業無灾 
 
 
 


隋大業間數十年無灾異先儒謂天變者仁愛警告之也楊廣不道故無灾所以絶之也此求其說而不得也其不知天甚矣天道無心而任運氣數之所致人事之感召自然形見非如人之喜怒作意而各施之也天何甞與焉氣數感召皆合恐懼而修省謂天一一㸃檢賞罪焉則奚可㢤夫灾莫大扵凶歉而廣時不見是曷故㢤此無他史傳闕焉廣之昬謬其必厭聞故楊素宇文述之徒莫非容恱持祿者沴戻之至其能舉以規戒之耶是以四方不敢以聞朝廷視同尋常執茟者無傳後世何従而徴信且日食天度之應治世之不免寕有數紀之間寂然無聞之理盖有而不以為灾耳此非天道之變常即國政之昏亂
戲言 
 
 
 


戲謔害事後人諉諸善戲之詩者誤矣言而當理非戲也苟其不然聖人必不為矣恐不必以文武弛張為證也子之武城有前言戲之之語詳其文勢盖有為而發也夫子論當時従政者曰噫斗筲人何足筭也其憫歎之意溢扵言外子㳺有為邦之才而以禮樂治一小縣故夫子惜之其惜也惜不能當國任政非謂小縣不足施措也在子㳺則若大若小皆可以試其所學而以一國言則才大者任大才小者任小牛刀割鷄各有其當乃若夫子則未甞湏臾㤀天下故設譬如此其辭本自至當及子㳺只以已分為對亦非違理故聖人許之若曰割牛無人焉則有害故歸之扵戲此不過言遜之義其實非戲也
郭威趙匡胤 
 
 
 


郭柴趙三姓相繼賢能此天下㝎于一之會也柴藉郭業趙因柴㓛非獨己力有以致之也趙之簒大有愧扵郭陳橋之事與知之迹昭不可掩恩遇未衰而公肆攘奪其處柴氏幼子不忍之甚者也非潘羙之一言幾扵盡劉矣郭則有功而無罪又無故而欲殺之拱手就戮終守臣莭義之正不然擁兵入朝亦不得已也其勢非逃遁可得非如趙之可避而避也漢主為亂兵所弑綱目書曰威舉兵反殺其主承祐下殺上為弑而今書殺何也為其殺之非威所知也然則書威殺恐非實事若以其心誅之則又弑而非殺也此未知何義觀其茟法猶有容貸扵威者不若依史文書漢主承祐為亂兵所弑抑可也石敬瑭入洛陽綱書唐主従珂自焚死亦不書弑亂兵與自焚恐亦同例
司馬孚 
 
 
 


晉泰始八年綱目書晉太宰安平王孚卒孚遺令曰有魏貞士河南司馬孚字叔達不伊不周不夷不恵立身行道終始若一當衣以時服歛以素棺此扵書法恐未允當書曰故魏太傅司馬孚卒以成其志以厲羣情也當魏主髦之被弑太傅孚奔徃枕之股而哭甚哀曰殺陛下者臣之罪也又及陳留王之禪位出舍金鏞也太傅孚拜辭流涕歔欷曰臣死之日固大魏之純臣其前後所處上不愧天俯不怍地何故突然作一晉室之具僚乎綱目之意不過謂不能辦命扵當時苟容以終其身也然狄仁傑失身扵周武改紀之後而猶有取焉顧此純隂之世有此不㧞之操者寕不可表以出之耶讀史者詳之
學詩 
 
 
 


子曰不學詩無以言言與詩何干書云詩言志凡出乎口者莫非言何必詩也盖言而不能盡者惟詩可逹也古人既言而又必引詩為證者不獨使人聽信詠歎之間能逹其言外之志故無詩不可以言矣
微仲 
 
 
 


余甞觧孟子文曰箕子名膠鬲微子名微仲與王子比干同例而王為地名指東都王城詩之王風是也史記以微仲為微子之弟及考檀弓云微子捨其孫腯而立衍也何曾有繼立之微仲耶子長亦因孟子之文而為說如此也當攷
韋昭 
 
 
 


吳侍中韋昭註國語古今儒家多循用其禮盖一世之賢者也孫皓之立朱太后舎太子而迎之既立而廢太后尊其母為太后然而不去皓為其父作紀違之者必死而違之飲羣臣以七升為限始扵昭以茶代酒後乃強之而不去皓使羣臣相嘲弄為歡昭獨難問經義安得不被殺其不及穆生逺矣不設醴尚可逺逃况廢茶而強酒乎當其作紀之問姑順其意稱疾不起寕有殃身之禍㢤自古賢者惟扵難退二字終脫舍不得可惜
季札 
 
 
 


劉質夫謂吳季札讓國而生亂故春秋罪之去公子而只云吳子使札来此不成道理札之讓國在二十九年之後先罪而貶之可乎諸樊也餘祭也夷昧也與季子同母者四季子賢若迮而與季子國季子不受也故不與子而與弟弟兄迭為君而致國乎季子後季子使而夷昧亾昧之子僚立闔廬者諸樊之子殺僚而致國乎季子扵是乎讓而不受此季子之失在讓國之前不待扵此也周之禮立嫡以長吳泰伯之後也闔廬宜嗣而傳扵餘祭傳扵餘祭者將傳至季子也何不扵其時以立嫡大義争之餘祭而任之夷昧而任之坐待其亾而致國乎其身乎此吳亂之萌萌扵餘祭而季子之失見矣季子雖賢立孫而輔之以其徳之望人孰不従以其智之明豈不覺禍階之隂長而莫之遏耶當諸樊之既除䘮將立季子季子辭而逃諸樊長子也季子安得以不辭不辭則一僚也闔廬而其容之耶此智也非仁也吳子之使札来聘即當餘祭之世春秋始見聖人如欲貶之惟扵此可書也
中歲改元 
 
 
 


元姚燧云校讐綱目徽建二本得三誤其一建安二十五年徽本作延康元年凡例中歲改元在興廢存亾之際以前為正當従建本扵建安二十五年下注改元延康其二章武三年徽本大書三年後主禪建興元年建本無三年則昭烈為無終徽建皆曰後主扵君臣父子之敎所害甚大是起十四卷盡十六卷凡曰後主者皆失扵刋正也當扵三年下注帝禪建興元年明年大書帝禪建興二年庶前後無齟齬也其三天寶十五載注肅宗皇帝至徳元載明年惟曰二載為無始當大書二載上加肅皇帝至徳使上同扵開元三者均失而建安之取至徳之去綂固在也若章武之距建興纔三年耳遽有帝父主子之異豈不扵大統有關乎按此說近之但肅宗之至徳與後主之建興同科何獨罪禪至此建興必諸葛為之不知何故也
晉處士 
 
 
 


綱目書晉徴士陶潛人謂為其甞為彭澤令者非也後以著作徴之不起故稱之若已赴則當舉官名耳前此作官不過郡國辟召非徴也
許衡 
 
 
 


許衡之赴召謂劉因曰不如此道不行夫道之本本扵孔子不尊孔子而道可行乎元世祖三年修宣聖廟此謂外郡也大徳間有哈剌哈孫者言京師乆闕孔子廟國學寓他署乃奏建廟學選名儒為學官採近臣子弟入學意者其言未施也至成宗因閻復之言而始行也㨿此衡之平生建明視哈剌哈孫有愧矣尚論者以為雖未得盡行其道當時儒道不廢有功扵斯文後人以出處之故而議其従祀随黜随復復之宣徳而又黜之嘉靖迄無㝎論愚謂素夷狄行乎夷狄若使孔子生乎夷狄果何以處之必將出而應世挽囘國俗也變夷為夏非匹夫所能辦恐不必餓死委巷而止也聖人不以無道必天下而棄之以此推究衡之事不無所託也至扵行不行則時也扵我何與焉但未知衡能盡道而無憾也今見其上世祖疏不出扵尊主裨民而已則亦異矣史稱衡凡章疏削其草或有其言而不傳也然大義所繫不宜掩昧獨不可播諸天下俾人渙然知所去就㢤可歎
子見南子 
 
 
 


尹幼章云孔子見南子而矢之曰予所否者天厭之否者然之反其必有所以然之故也夫子之扵衛非仕而受祿苟無所以然之故則不必見也是時世子蒯聵出奔宋蒯聵分明無罪故及其還入而春秋猶書曰世子世子之得罪為宋子朝故也而其奔在宋可以見矣此則别有詳著不贅夫子以㝎公十四年適衛即世子出奔之歲其見之之意或者有諭觧善處之道耶聖人道大徳宏過化存神之妙容或有彌縫弭亂之望則聖人必屑為也靈公雖無道列國之中惟衛多賢南子雖滛能識㧞賢才而薦逹之蘧伯玉過宮門事可見不然靈公之昏弱烏能自辦其扶持傳世之業㢤夫子自是又四返于衛史氏必曰反與魯同例聖人有徘徊眷顧之意抑為是故也國之存亾繫于君子君子之進退繫于邦君此夫子所以不能㤀情于衛也數歲亾人之子嗣位而南子許之未必非一見之力與有助也不然南子必將哃喝本國不獨聵隕其首輒又従而不保矣及輒之拒父雖聖人又無奈何前此問為政奚先則不曰無可如何而曰正名若使輒用夫子而聽其言則迎其父而尊事之使不得干政與禮所謂廢疾同例輒則受國扵南子言順而理得矣小孫九煥云曾見羅大經鶴林玉露略有此說後當更考



牛継馬 
 
 
 


胡致堂云晉帝姓牛而冐續晉宗東晉君臣何以安之而不革必以為胡羯交侵江左微弱若不憑依舊業安能系續人心舍而剏初難易絶矣此亦乗勢就事不得已而為之也此說不明元帝之非牛姓通考及楊慎有洞辨設或如此國家既以宗屬處之而承晉之統社稷有託為其臣者何敢舉難明之事擅出之乎如郭威傳國扵柴氏郭之諸臣乃以非姓郭而廢之則何如也柴非㓕郭則為郭仇柴可乎况其說出扵沈約宋書當時未之播也先儒已咎其本多荒誕後人之必億以信之又可異也如麗末辛禑之廢牧隱曰當立前王之子扵是立昌以辛而廢更立辛無疑何也牧雖妄發立之者非牧前此廢之者獨不可違之乎牧老甞語人曰晉元帝入継大綂致堂云云今穡扵立辛氏不敢異議者亦此意也此特難言之故也當時王姓布在何不簡㧞之而必推已廢之孺子乎是時禑尚在父在廢而子為王與元帝逈别矣如曹南冥謂鄭團隱一死頗可笑退溪亦引致堂之論又疑圃隱之出處然先生荅寒岡問有掩耳不欲聞之語此為㝎論耳牧老一時㢱縫之說便成史家之柄可嘅

惟堯則天 
 
 
 


子曰惟天為大惟堯則之蕩蕩乎民無能名何處見得天之所以為大天無不覆故無私也無私者公也堯乃則其公不以天下與子而與賢其公也大矣蕩蕩者形容大公之狀天下尚然况其小耶大者其體而非名也公者其行而非名也如欲強以名之天地設位易行乎其中而易有太極是生两儀堯乃人極也乎
金銕皆飛 
 
 
 


漢成帝時梅福上書云隂盛陽微金銕皆飛此見谷永之對有關動牡飛之說謂關木自動牡銕自飛也永以為亂臣謀簒之兆關守國之固固將去焉故有此也後果有王莽之禍
郭后廢 
 
 
 


余昔曾有說謂呂夷簡有力扵廢后事可疑偶考荆川右編益可信當其時范文正極言之謫知睦州富鄭公継之兼言逺出諫官之非两公之扵夷簡固甞不平當國之大事豈不欲論列其罪狀乎二疏中略不及何也朱子語類中凡宋朝羣賢其有過失無不歴指亦獨不略見今名臣錄中如有難掩之失亦不之諱如余襄公之類可證獨夷簡闕焉皆可考又有未可曉者右編者雖非章奏苟關扵時政前席宻對無不收載孔道輔一著獨闕焉宋史云道輔率范仲淹䓁云云若然仲淹之謫道輔何以獨免而冨弼之疏亦不及道輔何也今人說郭后事毎舉道輔而不知有二公拄天貫日之書又何也史家所採或欠詳覈而然耶可恠
驕吝 
 
 
 


子曰雖有周公之才之羙使驕且吝其餘不足觀也今盈歉之觧固盡矣推以言之亦有可喻治天下不可以獨賢可能必湏廣致材智與之同理也若驕不屈下吝不爵賞終亦䘮敗何足觀㢤周公則不然執贄所師者十二人窮巷白屋所善見者四十九人官朝者萬人若果驕且吝其至者不過貪而尸祿也此甚言急賢之義耳如是看亦得
薛公儉 
 
 
 


周禮春官職䘮掌卿大夫士凡有爵者之䘮以國之䘮禮涖其禁令序其事故公行子有子之䘮而孟子徃弔謂朝廷之禮同事一君有兄弟之義故同朝者皆弔也髙麗中賛薛公儉好禮凡六品以上有父母之䘮雖素不知者必素服徃此意亦好宜為法例古者有親䘮者不呼其門有齊衰大功五月之䘮不服力役之征有小功之䘮未葬不服力役後俗踈薄未必心誠然敎為不肖者設禮有以故興物者法行如此必將有因此興起善心豈非有益今之時黨習相仇其弔禮恐不可一一如此朝廷亦湏揀别輕重除世共知不可親與者外莫不以法涖之庶幾得之
朝服立阼 
 
 
 


聖人凡扵鬼事雖逺之而亦莫不敬故鄕人儺必朝服而立阼階儺者驅除厲鬼也雖祓逐而必朝服臨之者敬而逺之也鬼道怳惚其可䙝侮耶夫子亦行古之道非剏開也說苑云有重尸多死聚衆童子擊皷苣火入官宮里逐之家之主人冠立于阼階事畢出乎里門出乎邑門至野外此匍匐救厲之道師大敗亦然意者重尸者癘多死也師大敗恐寃鬼作祟故然耳
齊宣不好士 
 
 
 


古人論司馬史記所短在不博當時遺書不盡出子長作滑稽傳為其有補益世敎之一端其言更有可取不可没也淳于髠謂齊宣王曰古者所好四而王所好三古者好馬王亦好馬古者好味王亦好味古者好色王亦好色古者好士王獨不好士宣王曰國無士耳有則寡人亦恱之矣髠曰古有驊騮騏驥今無有王選扵衆好馬古有豹象之胎今無有王選扵衆好味古有毛嬙西施今無有王選扵衆好色王必將待堯舜禹湯之士而後好之則堯舜禹湯之士亦不好王矣宣王嘿然此一段比子長所採尤覺善喻其意非謂士雖不及扵古姑當好之其實有之而不識也若但曰古有而今無則只此一念便為堯舜禹湯之士所鄙矣康莭詩云當時既有少正卯今世寕無孔仲尼此千古知言
宋亾自取 
 
 
 


當宋之世不但戎狄猖獗其在内者有以致之也國之安危繫扵民生之苦樂苦樂繫扵財用之貧富貧富繫扵政之奢儉未有國奢而民富者也民窮則敵窺其勢必然汁都之時郊禮而受數萬之賞仁宗皇女生而取綾羅八千匹内降恩澤不與焉一才人之月奉直中戶百家之賦此其一段也書曰慎乃儉徳惟懐永圖若宋者㝎非長乆之圖也自是漸熾馴至扵靖康非一朝夕之故是宋自亾也餘風不殄乃至江右孤危張趙之徒窮侈無度此物果従何出世未有下不損而上益也此比如驅羵首之羊遮截鉅牙之虎其有幸耶
孔歐妬能 
 
 
 


孔道輔忌嫉王徳用則曰宅枕乾岡貌類藝祖歐陽修論狄靑樞宻之任曰身應䜟言宅有火光其毒螫慘矣且曰武臣得軍情豈國家之利乎當兵戈之際必也不得軍情者可乎是不過面有黥㾗而耻與同列歐陽而為此耶此二公者世稱翹椘而妬能至此亦可惡也求才能問扵貴寵如納妾而謀扵婦也噫
一坐再頓 
 
 
 


禮八十拜君命一坐再至瞽亦如之註一坐扵地首再頓扵地盖以老不能起居也宋文彦博呂公著以耆老詔免拜蘇軾引此文謂拜命非朝見其說不明凡君有賜必拜而受之如對君也豈有命與朝之異例若老不能堪雖欲毎起跪拜得乎瞽者無目恐有傾跌也瞽亦可謂免朝見乎此云者八十非朝見之時故也更詳之
東史多諱 
 
 
 


髙麗辛王時明太祖詔曰朕觀累朝征伐髙麗者漢伐四次為其數寇邉境故㓕之魏伐二次為其隂懐二心與吳通好故屠其所都晉伐一次為其侮慢無禮故焚其宮室俘男女五萬口奴之隋伐二次為其寇遼西闕蕃禮故討降之唐伐四次為其弑君并兄弟争立故平其地為九都督府遼伐四次為其弑君并反覆寇亂故焚其宮室斬亂臣康兆䓁數萬人金伐一次為其殺使臣故屠其民元伐五次為其納逋逃殺使者及朝廷所置官故興師徃討王竄耽羅捕殺之原其釁端皆自取之也然則自漢後凡被兵二十三若無其實明皇帝豈如此云爾東史多不載宜書之以為傳信也耽羅之事不知何指或史氏諱之耶博古者所冝攷
文侯問相 
 
 
 


魏文侯將擇扵魏成翟璜而相之㫁之扵李克此文侯問之以私克對之以私也成者侯之弟璜者侯之友也皆近臣親戚也克之對不過觀其所進成之所進皆賢師而璜之所進皆將材也則其相㝎矣他日克對文侯曰君若置相則樂商與王孫苟端孰賢其意謂成進樂商而賢璜進苟端而不肖則比豹羊屈鮒不啻毎下然子夏子方干木之賢而舍此取彼何㢤是則君臣两失何足道㢤公季成謂文侯曰假有賢扵子方者君又何以加之文侯曰子方者非成所得議也仁人也者國之寶也羣臣不争智士也者國之器也無四鄰之患博通士也者國之尊也人主尊固非成之所議也以此推之彼三子之賢非成之比然文侯師之而不相克亦不薦何也後孟甞君問白圭曰魏文功不及五伯何也對曰文侯卜相而問成與璜孰可此以私愛妨公舉也如相三士則豈特伯㢤古人已有其評矣余謂三子可謂得君又未聞更進賢己之才何也抑進而文侯不擢耶苟誠心求之豈無王佐之屈在陫側者乎

干木捍寇 
 
 
 


魏用段干木而秦師不敢動人謂文侯善用兵何也秦師果至則段干木能以一軀捍之耶非然也段干木賢者也必能佐助其君恵飬百姓使之安居而樂業父子兄弟親戚朋友相扶持惟恐有難苟至扵寇亂必親上死長赴闘而争先外兵何能焉此非讀書談理潔身自髙之謂矣古之論士以實用不以虚譽故其補益如此若其皷聲則如雷號呼則動地塵起塞天矢集如雨扶傷舉死履膓涉血而國之存亾猶未可知者即所謂野人之用兵也夫戰者死地也兵者民也當平時施恵以保民者事之至易也值患難冐死以赴闘者人之至難也何謂至易不過蠲賦禁暴也何謂至難即背家室而捐性命也人主不肯扵至易突然責其至難有是理㢤賢者之為臣導上而恤下利用厚生其意未必專在扵禦侮而外窺自沮盛矣㢤
夷齊受封 
 
 
 


孤竹君殷湯十有八祀三月丙寅所封禹後也徽宗封伯夷為淸恵侯叔齊為仁恵侯元世祖追封昭義淸恵公崇讓仁恵公舜之十二州幽并營居其三冀之東北皆為内服今之遼地是也禹雖變為九州猶與荒服有别故至湯封禹後扵此耶殷末伯夷避紂居北海之濵則非与中國絶逺可知或者其遜國而逃稍近殷地又避而北走耶自遼以北若至海濵則當至黒龍江之界此非人所居伯夷恐不至此更詳之
龍忌 
 
 
 


容齋随茟太原舊俗以介子推焚骸有龍忌之禁龍忌字鮮曉其義按淮南子要略論時則之義曰操舍開塞各有龍忌發號施令以時敎期註中國以鬼神之日忌北胡南越皆謂之請龍然則重五競渡之類皆稱龍忌不獨介子為然也此與寒食龍忌之說不同此指龍火也未知彼所指者何物耳
新羅徳真편001 
 
 
 


按通考唐太宗葬昭陵㓛臣宻戚請陪陵葬者許之以文武分左右而列若父祖陪陵子孫従葬者亦聽其間外夷君長亦有之新羅王女徳真편002與焉是時貞觀二十三年新羅真徳女主三年也新羅方服事上國金春秋如唐留其子文汪以備宿衛而無王女入朝之文且真徳女主之時而王女徳真편003亦可疑王女雖或入朝豈有陪葬之理真徳本新羅王女而立為主此異事也史氏見新羅王女真徳之使有如此者而疑其王女徳真之親至理或有是矣又况真興王時獻二美女扵唐魏徵以為不宜受太宗曰彼林邑鸚鵡猶言苦寒思歸况二女逺别親戚乎付使者歸之新羅寕有再獻女之理



[편-001]徳真 : 真徳
[편-002]徳真 : 真徳
[편-003]徳真 : 真徳

煬帝遣使日本 
 
 
 


隋煬帝大業四年三月倭主遺帝書曰日出處天子致書日没處天子無恙帝覧之不恱詔鴻臚蠻夷書無禮者勿奏按金冨軾三國史百濟武王九年即當是年而春三月隋文林郎裴淸奉使倭國經我國南路煬帝雖陽示天下其實宻遣使報聘冀或来服而日本不聽也隋史諱之可咍也已

公兄大監 
 
 
 


今之郡邑鄕任胥吏之長謂之三公兄人未知其義按麗史尹瓘傳云女真公兄褭弗史顯䓁叩城門云云此其所由来逺矣按高麗官制有太大兄次大兄次小兄之類其曰公兄未知何意按字書父曰公則謂之公兄者如沛父兄江東父兄之類而因為官稱耶今之大官正卿以上稱大監亦自三國始新羅武官有大官大監隊大監大匠大監頭上大監之類非武官無此稱今轉為文武尊官之通號
留記新集 
 
 
 


東方之史只有金寬毅任景肅閔漬金富軾數家今存者只金富軾三國史而已寬毅之說見扵諸家者莫非荒恠無足取者三國史亦非史才多憑上國傳聞者混之所以尤難辨别也未知任閔兩書之為何如耳百濟近肖古王三十年得博士髙興始有書記新羅則真興王時居㓒夫䓁始撰國史勾麗古有記一百卷名留記至嬰陽王十一年遣使入隋朝貢詔太學博士李文真約古史為新集五卷今皆無之文獻之無徴未有如東國也
赤袴賊 
 
 
 


新羅真聖王十年國西南赤袴賊起赤其袴以自異與黄巾紅頭可為的對

乙巴素 
 
 
 


漢髙祖得陳平以圖天下而先賞魏無知此四百年基業所由兆眹孔子曰用力爲賢乎進賢為賢乎雖管仲子産之賢能若不使有継之者國終不可振也故曰進賢受上賞漢之得人於斯為盛也髙勾麗古國川王時命四部舉賢良在下者共舉東部晏留留薦乙巴素於是卑辭重禮聘之國以之平治王謂晏留曰若無子之一言孤不能得乙巴素而共理今庶績之凝子之功也乃拜為大使者王亦可謂知要矣始巴素之進爵于台巴素意所受職不足以濟事曰臣不足以當命願選賢良授髙官以成大業王知其意乃為國相令知政事此所謂任賢勿貳後世薦㧞或屈之扵卑列孱官而謂其無其無能此何異使騏驥捕䑕乎若古國川王可謂明也已矣可謂㫁也已矣
海東佛法 
 
 
 


髙勾麗小獸林王二年浮屠恵順自苻秦来剏伊弗蘭寺此海東佛法之始新羅法興王十二年沙門墨胡子自髙勾麗至王欲興佛敎羣臣不信近臣異次頓者請斬臣以㝎議其意本欲以死興其道也將誅曰吾死必有異果血湧色白如乳衆不敢復非毁余謂西方之敎役鬼善幻異次頓之死而血湧即鬼物為之也今之村巫亦能黏物竪竿足以惑衆何足以為信後其教大行遂至衰亾尚論者謂奉浮屠不知其弊至使閭里比其塔廟齊民逃扵緇衲國家日衰非虚語矣
新羅三代 
 
 
 


新羅有三代自赫居世至真徳二十八王為上代自太宗武烈王至恵恭八王為中代自宣徳至敬順二十王為下代又以真徳以上為聖骨自武烈至永王為真骨未知何義或者謂女主昏亂而春秋革舊為治惠恭㓜立社稷幾亾卒死扵亂兵而宣徳雖無維新之政敬慎持位及至元聖文治始稍稍振矣分為三代或者以此耶所謂永王又不知何指意者目敬順歟
髙金二姓 
 
 
 


北燕慕容雲復姓髙東史云其父髙和本髙麗之支自言髙陽氏之苗裔髙勾麗廣開土王十七年遣使叙宗族雲亦報聘夫東明王之父觧慕漱不知所従来自稱天帝子彼髙雲若果其支屬又何云髙陽之後耶如新羅金櫝之閼智自稱金天之後已是無考駕洛金夘之首露亦云軒轅之裔少昊之胤何㢤其說見金庾信碑而三國史採之或者髙金二姓始従中土流移而詭恠之說乃氓俗訛謬耶其在邃古人物肇生必將氣化至扵繁植形化之後更無此理三國之起在西漢之末東方亦自檀箕傳世久逺三韓鼎歭汚隆迭變豈扵此時種種化生若是其多㢤余故曰其逺祖扵聖神都未必信而國史所傳亦荒恠可廢盖百濟最先有史而亦在開國四百有餘年之後其口傳之餘者寕有真實可㨿乎如今雖載籍既該之後若追記數三百年之前則氓俗諢語猥茟謊論已不勝其紕繆况在三國始剙之際耶秉管者冝有取舍
觧明 
 
 
 


髙勾麗太子觧明賜劒死史臣專攻解明之罪不知罪由王成也先是王遷都國內城而解明不肯徙一罪也若然琉璃王二十二年遷都至明年立為太子何耶黄龍國王遺之強弓解明挽以折之結㤪隣國二罪也夫好勇不懋徳雖曰非義當是時自東明樹基孰非好勇而得者後扶餘之来讓無恤違王命以言折之不以咎何㢤王使黄龍國殺之黄龍國邀而見之不惟不加害反為之禮則為人亦可見以此圖功開業于蒙荒之際若沸流温祚之為無所不可而乃曰父以我為不孝父命不可逃遂觸槍而死前此亦非悖逆不子可知王旣納松氏為妃明年松氏没松氏有子名以無恤無恤即趙家奪嫡者之名解明之為伯魯也乆矣至是無恤年二十六而解明果得罪越六年無恤立為太子而王子如津溺水死此又何也凡帝王之家愛憎稍露窺覘四至勢位相逼鋒刃宻加解明之死曖昧而已矣
金致逺 
 
 
 


光海之初正言金致逺極言闕失荅曰宮闕不嚴賄賂公行者指何人予自遭䘮不脫布衣宮人皆著素服頃日尚方之請貿乃禮服之具也禁掖之倡奢侈者何事三年未過予未甞内寢嬖幸之同寢處者誰也祈禳之事自內雖或為之豈予所盡知者所謂左道者何道囘啓曰外間雜類交結内人有所請囑則宮闈不嚴矣錦玉雖曰禮服之具不必逺貿扵中華則奢侈之漸矣聖上雖或寢處别殿而■近習使令扵前則嬖幸内臣矣祈禳雖聖上不能盡知而既不是正道則是左道矣光海怒逓職金扶安人也其風彩凛然可觀今人未或有知者可惜諫官雖或沽名賣直君人導使盡言猶不能或舉難言之際况摧折之至此耶此一事亦足以卜䘮位之一兆故表以出之
壬辰天將 
 
 
 


壬辰之亂丁應泰覈楊鎬無功誣奏本國為之伸辨其實應泰之言是也金烏坪一戰本自草草倭之再入其國中有變至此自退何甞克捷若是㢤己亥之撤還諸將誇張功伐有御史陳效者痛其欺㒺欲首實劉綎賂厨卒毒殺之綎又憚戰而貪功宻諭行長使遁去欲作己功漢隂李相鉤得其情急通于李忠武邀擊大敗之有泄之者綎大怒余後見明朝史輒稱李相為嬖臣盖綎軰誣之也陳御史以抗直不撓寃死扵絶域天下後世無知之者亦可哀也大抵天將之功李如松平壤之捷為首若使當時不能先挫其鋒銳則末後收殺實難比如高峰之墜石最初轉動為難勢既成矣中間些些礙阻不過一指之力矣綎軰謂之聲勢有頼則可有何可張之特功耶余謂如松既䘐碧蹄之後怕畏之甚不追逃還之賊誠有失矣然其大功不可㤀我國顧為鎬立祠而頓遺於如松何㢤
郭㤀憂 
 
 
 


㤀憂堂郭再祐求退䟽云城池舟師不可偏廢今欲專舟師而廢城池臣實憂之憂之無益其可去者一也覊縻敵國莫過扵和舒忿緩禍莫過扵和怠敵誤寇莫過扵和休兵息民莫過扵和兵交而使在其間今抅囚倭使挑寇速禍臣實痛之痛之無補其可去者二也國亂思良相相苟良矣則可以轉禍為治既以李元翼為領相未幾遽逓使不得安扵朝廷臣實憫之憫之無補其可去者三也遂棄官歸命鞫之論以誹謗竄靈巖郡一年放還遂不仕辟穀導引若人者可謂盡莭知足迢然不累扵物所謂英䧺囘首即神仙者非耶其論良相一段尤其卓異東人眼孔小無有及此者
黄鳥詩 
 
 
 


骨肉之親天顯也平居或不能相徳至困戹之際莫不反懐小雅黄鳥之詩是也其人必始以邦族為不足恃轉移他方依倚他人及其不能庇恤然後方覺其不如父兄宗族矣至我行其野一則曰昏因二則曰昏因歎其不如所願姻黨雖曰親厚終不若鄕土宿好也其勢利人情古今一般
昭陵 
 
 
 


唐太宗昭陵在九嵕山孤聳逈絶因而旁鑿焉其葬文徳也刻石稱后之儉徳曰遺言薄葬庶幾姦盜息心存殁無累及太宗崩同葬昭陵因九嵕層峰鑿山南面深七十五尺為玄宮傍巖架梁為棧道懸絶百仞繞山二百三十步始達玄宮其備豫逺慮至矣然太宗以大王蘭亭序殉焉玉匣貯蔵後温鞱伐昭陵蘭亭序復出人間其綢繆計謀亦徒為耳比如貨寶蔵之逾宻窺覘逾急彼九嵕棧道之外安知不有可艶者存扵其間耶亦繫蘭亭顯晦之數耳
崇禎帝 
 
 
 


明之崇禎帝臨亾曰我非亾國之主諸臣即亾國之臣何其誤耶以余考之太祖猜刻恰同秦政秦平六王明掃胡元其意若曰刑不峻無以威天下也秦得胡亥而便亾明継以文皇之威猛是二太祖也仁宗以下稍濟以寬人心遂大㝎延至數百年之乆者時勢之異也中葉以来宦寺秉權割剝日慘比如守宰昏劣則胥徒肆虐故主暗于上羣奸借威肆之以酷烈之法如何不䘮其宦官之失勢籍産如冀之胡椒普之海物特塵芥耳王振之金銀六十餘庫劉瑾之金二十四萬錠又五萬七千八百兩元寶五百萬錠又一百五十八萬三千六百兩李廣之黄米白米至數以千百石其他什器貨寶不計也又如魏忠賢江彬朱寕之屬莫不稱是此物果何従有乎當時四方之各㨾歲貢銀不過二百四十三萬兩則校之不啻倍數一人蔵收尚如此當時此軰又幾許人㢤今有富厚人家累千金則宻近親黨豪健僕隷因緣用事必將致産不貲况把一國之者依附利勢與之差䓁者又將幾千百人以此推之天下之財寶不在民不在國盡歸閹璫矣以故四海鼎沸争起而亾之崇禎猶未覺也賈誼之言曰向使二世有庸主之行而任忠賢臣縞素而正先帝之過虚囹圄發倉廪輕賦少事以佐百姓之急則四海之内各自安樂其處惟恐有變雖有狡猾之民無以飾其智而暴亂之奸止矣噫此獨見也當流賊之猖獗一反舊政約法三章奪宦官之權嚴贜賄之律與天下更始彼自成獻忠之徒不湏調兵剿㓕而何啻帖然無迹耶孟子曰事半古之人功必倍之惟此時為然崇禎之際可謂物極當反之會矣不用此術惟患力之不贍畢竟歸罪扵羣臣哀㢤



賈疏 
 
 
 


昔賈太傅當文帝昇平之世乃曰可謂慟哭流涕長太息蘇軾委曲解之曰君子之憂治世而危明主法當如是噫此何足以知賈太傅若然古来憂勤盡忠只成躗言恐怯之歸而長人主傲慢之心害豈少㢤其臣心知政之已修世之已治而故為此憂危過當之說曰事君法當如是也其君亦心知彼說者不過告君常法而其實不然上下相蒙表裡逈别頓無警動慎勉之志則國其不危乎凡賈傅所論非架虚也必當時有此事而其幾又如此也天下事本有幸不幸焉危而能免者幸也可以免而不免者不幸也今也東林有乕其意將伺人也雖或搪揬行走未必皆為搏噬也然其在孝親慈子之心其將覩此而狃安曰彼未必遽殺人乎抑亦申告重戒固藩閉戶若將有禍患之將至可乎彼行走而得全幸免者也申告重戒孝慈之宜然也若曰虎未必殺人則棄父遺兒之甚也如諸侯王分地豈非危亂之烱兆幸頼主父偃舉以行之卒得以無事不然漢之為漢未可知也漢文要亦非聖智也有一賈生而不能識擯黜至死當時施為必多不愜民情㨿賈疏而可知其或文帝無年嗣君不肖不終日而亂矣憂國愛民宜如何百分綢繆㢤自坡說出悠悠者以為口實莫之或察則異矣

進賢上賞 
 
 
 


漢之西京最稱得人其幾自先賞魏無知始夫善為國者賢能而賢能従何而進乎進而無継又人亾而政息矣其要都繫扵大開㧞擢之路世無幽滯之歎昔管仲子産之扵齊鄭殆其庻幾焉聖人譏之彼二子者之為政身没而已此鮑叔子皮所以為優也進賢上賞自是古道而聲入心通者惟漢祖是已彼無知果何㓛㢤無無知無陳平無陳平則六出之竒漢不得頼而成矣今夫獵雉者必先求良鷹人有善相鷹者曰某地藪澤間有百中之材為之罝以致之獵遂以厚獲扵是歸功扵罝鷹必重賄而謝之惟恐其不復得也不然彼將薄之而不余罝矣是以求賢而不報舉者不賄罝鷹者也舉賢而不任者剪翅而籠鷹者也漢祖躬歴險艱惟士之為頼深幸其得之而推及扵所以得則利害之幾判矣至文帝守成順風而治者也
胡亥李斯 
 
 
 


上智不變自中人以下其扵利害關棙鮮克有守既不能不變則轉輾因循之間或將極狼狽而入阬穽矣秦之亾也胡亥李斯之罪至不可究悉矣當沙丘之變亥不聽趙髙之說曰明君知臣明父知子父捐命不封諸子何可言者廢兄而立弟不義也不奉父詔而畏死不孝也能薄而材強因人之功是不能也三者逆徳天下不服身殆傾危社稷不血食此至論也苟使無極惡之髙而佐之以賢輔雖得位守成何所不可想其人昏弱無断易以移動所值者即不幸之甚者耳李斯則曰安得亾國之言此非人臣所當議也斯奉主之詔聽天之命何慮之可㝎也忠臣不避死而庻幾孝子不勤勞而見危各守其職而已矣君其勿復言此又藎臣之格言雖古昔哲人何以加此特動扵利害之大機仰天而歎垂涙而従之苟使值平世遇中主得展其智能足以與時緩急變通随冝未必不在賢輔之列即不幸始遭始皇之猜虐終值趙髙之凶殘舍己而循人以至此耳余故曰姿性不可保學術不可恃惟瞑目而後方知免矣盖棺事即㝎豈虚語㢤
吳公 
 
 
 


漢文帝時河南守吳公治行為天下苐一然其人之賢否未甚著也余謂此必有學術明智者不但才能之美也源其所自則師事李斯得聞荀卿之學荀李雖曰瑕累遇時發揮善用其道則與俗吏有别故推其餘則㧞賈誼扵妙齡之時薦之朝其知識力量可以見矣文帝䂓模狹小雖不能大有展布凡誼之所論略皆施行如諸侯王分地列封其最大也後来主父偃特申明之而漢扵是得力焉苟使當時此論不作漢之為漢未可知也三代以後西京之得人尤盛得人之要存乎薦剡之明髙祖時魏無知薦陳平有功扵開創至是吳公薦賈誼有功扵維持而誼之才非平之比吳之功豈特無知㢤余甞曰道雖同行之在人子謂求也藝従政乎何有然而以政事之才用扵季氏則為聚歛附益李斯得荀卿之學為焚經之賊無足恠也然其學之規模自在一再傳而為吳公為賈生亦其宜矣
莊周 
 
 
 


莊周是百伶百俐善躱避世患者其言曰為善不及두001名為惡無近刑緣督以為經是為莊周而已矣然君子之處亂世亦當随遇通變方可以免矣如孔子之微服是也若一向秉直不囘無少歛晦輕罹患害奚可㢤如周者豈不欲立身行道與天下兼善㢤顧其時即極亂之際俗方囘譎嫉妬惡固敗死而善亦不免若獨行特立扵羣奸衆盜之間卒為其忌害亦非中道矣周扵是以苟全性命為主此或一道耳聖人亦未必深擯之也然聖人斟酌顯晦與時宜之處己之重與接物之權並行不倍其或智慮之外而橫逆之至聖人初不計也朱子曰老莊書竟無一人說得他本意出某若拈出便别只是不欲得此言儘有商量



[난-001]不及 : 無近
宇文虚中 
 
 
 


宇文虚中奉使被留語類云虜尊為國師凡制作禮樂創法建置皆虚中敎之也其辱命則極矣後復欲刼虜謀㝎而事洩為虜所殺以是贈職追謚以奬之遂與洪皓諸人並列于名臣錄中則此殆後世大義之未明也又云後有蠟丸之報為秦檜所繳還天下共憤故為留正軰所推詡然此亦訛矣虚中死扵䜛金史備言之何甞有此耶若有其事金人果何心諱之耶洪皓之子适言先臣為字文虚中韓昉所逼三授官而不受此又實事也與皓並傳千古羞辱李士英扵是失之矣
谷永 
 
 
 


後漢谷永附離王氏依違阿世得罪名敎者也盖其平生身計都出扵專攻上身而託跡權貴蔑視天災而㢱縫世亂也孔두001子曰因不失其親亦可宗也士大夫出身之始一為人籠絡便成私臣而頭出不得矣可不戒㢤永謝王鳯書曰將軍恱其狂言擢之皀衣之吏置之賓朋之末不聽浸潤之䜛膚受之訴雖齊桓晉文用士篤宻察父哲兄覆育子弟誠無以加昔豫子呑炭壊形齊客隕首公門智氏孟甞猶有死士何况將軍之門又與王音書曰上徳厚則下愛深下愛深則其謀忠其言至昔善治國者不㤀危善飬生者不諱死以忠臣直友明史良醫靈蓍信龜咸得盡忠正言不蔽兆吉故能遷咎延譽轉禍為福詳此文字永乃已被大恩扵王氏之門而願忠之不暇者也持此事君其能免囘互隱蔽也耶如柳宗元之扵伾두002文張魏公之扵汪黄雖有輕重之别舉不免後世之譏議彼魏公末值亂亾之極卒暴臣莭號稱名相不然不免為附權妨賢之一谷永耳子厚當無事優逰之際勢去而竄死殆不得與永比並其後来一㸃悔悟之心誰得以省之特其不幸之甚矣



[난-001]孔 : 有
[난-002]伾 : 叔

蕭綜 
 
 
 


梁普通六年豫章王綜叛降魏綜本東昏侯子其母歸梁主七月而生綜以俗說割血瀝骨滲則為父子遂隂發東昏侯冡并自殺一男試之皆驗乃脫身走魏綱目書以叛余昔過畏庵李敬叔先生畏庵以此為疑余歸考之果然梁之扵齊不共戴天之讐也若但感其鞠育之恩不思宗國則背義大矣時蕭寶寅在魏宻與通問畢竟歸身天理人情不容但已夫豈叛亂之比㢤然則綱目恐當書曰蕭綜奔魏可矣畏庵之見誠是矣余偶閱俞安期唐類函有蕭綜詩聼鍾鳴悲落葉二篇其聼鍾聲두001詩曰歴歴聼鍾鳴當知在帝城西樹隱落月東牕見曉星霧露朏朏未分明烏啼啞啞已流聲驚客思動客情客思鬱縦橫翩翩孤鴈何所棲依依别鶴半夜鳴今歲行已暮雨雪向凄凄飛蓬朝夕起楊柳尚飜低氣鬱結涕滂沱愁思無所託強作聼鍾聲두002其悲落葉詩曰悲落葉䏈翩下重疊重疊落且飛縦橫去不歸長枝交䕃昔何宻黄鳥間關動相失夕蕋雜凝露朝花飜亂日亂春日起春風春風春日此時同一霜兩霜猶可當五晨六朝䬃已黄乍逐驚風舉髙下任飄颺悲落葉落葉何時還夙昔共根本無復一相關各随灰土去髙枝難重攀其㤪憤思舊之意躍然難掩矣且其響調淸逸掩抑與沈休文八詠同一體裁意者當時原有此例也梁主之始簒齊嬖臣孫文明䓁夜帥其徒入宮燒門觀就捕殺之書曰盜入梁宮余又謂此豫讓之儔匹而讓則見揚扵小學書中何也此亦可講者也
[난-001]聲 : 鳴
[난-002]聲 : 歌


承露盤 

人徒知漢有金莖不知魏亦有承露盤也魏明帝詔曰昔先帝時甘露屢降扵仁壽殿前自吾建承露以来甘露仍降曹植序云莖長十二丈大十圍上盤徑四尺下盤徑五尺銅龍繞其根龍身長一丈立扵芳林園中比漢差短無仙而有龍漢既無驗前車不戒抑又何㢤


汲冡易書 
 
汲冡竹書今人歸之荒誕莫之或省然古人既以殉葬其意欲有以傳逺雖有荒誕間其間而當時亦必有此說在故也其荒誕一二宜在棄去其可信者又何可並舍之耶紀年起自晉殤叔終魏孝成王薨即孟子在魏時也孟子分明說晉之乗晉若别有乗則恵王之殉何苦舍彼而取此耶其為晉乗無疑然則孟子之所見不過如此也趙盾弑君董狐之茟已為盾所聞而惡之盾復柄用扵晉則容有歸獄扵手刃者故書曰晉靈公為趙穿所弑盾使穿迎公子黒臀扵周立之其返不討賊則明矣設或不專是晉乗之故而㫁非後来之偽作何可以混泯之㢤其中又有國語論椘事一卷今已失云則此安知非椘檮杌耶盖作偽史以欺後者必因利害愛憎之間而售其胷也今其書上及唐虞非與己相干安有誣千萬年前不根說話㓒書蔵冡欲誑千萬年後人㢤然尚書壁簡不至許乆而猶云蝌蚪已廢錯亂磨㓕不可曉者過半况此書蔵扵秦前發扵漢後顧反一一可讀何耶余則曰孔安國隷古㝎其說本多可疑書本百篇而今存者不及半如左國諸經傳一不見有逸書者何也古篆雖廢反覆互證恐無終不可明之理此可一言㫁其非也汲書亦必古篆姑置虚實之如何杜預束晢之徒頓不云不可讀可以推見也但其所謂周書詞理猥淺不類古文則可恠耳㨿杜序束傳書凡七十五篇坼두001壊不知名題其間如易繇隂陽卦二卷與周易略同繇辭則異卦下易經一篇似說卦有公孫段二篇段與邵陟論易段又與鄭子産同時則其說出扵孔子先矣此類非與扵人事得失必有可觀今皆無之豈非可惜
[난-001]坼 : 折


竹書 

竹書者晉太康二年汲郡人不準盜發魏襄王冡或言安釐王冡其所傳聞未詳胡應麟断作襄王者是也按荀勗穆天子傳序云魏恵成王子令王之冡也按世本即襄王也其與史䇿不同者啓殺益太甲殺伊尹文丁殺季歴伯益伊尹事見扵杜序束傳今考竹書費侯伯益出就國薨祀之彼杜束何従得之文丁者殷王太丁也季歴従伐有功九命為伯既而執諸塞庫困而死亦安知當時果無此耶如李白逺别離所道胡應獜謂本扵劉知幾史通引用璅語事此恐近之余考杜束本傳備載異同而何甞有此耶杜束之所不及劉也又何従得之璅語今亾又不可考其有無或者後人因其與經傳有别而攙入疑亂之也其與經史有别而理或然者如周受命至穆王百年非穆王壽百歲也幽王既亾有共伯和者攝行天子事非二相共和也此安知非信茟耶余謂此有可信者春秋以後建正十二月之名與詩書不同獨晉不然㨿左傳晉㓕虢分明有㨿此古今儒學所不覺惟紀年皆用夏正建寅之月此豈後人偽為者耶孟子言湯十一征與竹書合竹書之蔵與孟子同時若非有實事竹書烏知孟子之有此語而為此說乎按其書帝癸十七年商使伊尹来朝二十年尹歸扵商明年商征有洛克之遂征蠻蠻降又明年夏囚湯次年釋之二十六年商伐温二十八年昆吾伐商商遂征韋取之又征顧三十年征昆吾明年商自陑征夏邑克昆吾戰扵鳴條桀出奔三朡商征三朡戰扵郕獲桀盖洛荆温韋顧陑夏邑三朡而扵昆吾再征並葛十一征矣伊尹之五就湯五就桀可疑既受湯聘而五就桀則當為六就湯矣就桀而諳之熟矣其至扵再就三就耶吾謂二就湯一就桀矣此必有誤字竹書亦可㨿也其言雖有乖妄當時必有如此者而著之但穆天子傳載盛姬哭葬事姬即盛伯之子姬姓従王東征死扵澤中大陳其禮後世之所未有也夫五世以後相與昏因殷道然也百世而昏因不通周道然也周道既立而寵妾有姬姓似無此理或者穆王無道不遵祖制而然耶是未可喻也胡應獜雖舉杜預序為證余考征南本集不見有此序未可曉


管仲 

家語子貢問曰今之為人臣孰為賢子曰齊有鮑叔鄭有子皮子貢曰齊無管仲鄭無子産乎子曰用力為賢乎進賢為賢乎鮑叔逹管仲子皮逹子産未聞二子之逹賢己之才也聖人之言至矣盡矣蘇洵得之演為管仲論一篇言句雖繁而意㫖不越乎此而已洵也竊取而不舉聖言其汰已甚殆扵掩耳而偷鈴矣且孔子大管仲之功然至儒者之論則不過曰功烈如彼其卑然則聖人之所大者即彼善扵此之意其實非大也即臨下以為髙也洵之術智亦雜覇尚功之徒而見未到此也夫三代以後得君者鮮故雖有命世之才終無所施措此志士仁人之擊莭咨嗟唏嘘而不已仲之扵桓公可謂千萬代一遇仲也不扵此時大有振作豈非痛惜之甚耶觀曾西之艴然怒則非怒其比己而已其實憤仲之功卑而止也文子之言曰欲治之主不世出可與治之臣不萬一以不世出求不萬一此至治所以千載不一也余毎讀曾西一章未甞不三復增歎


竹書有異 
 
竹書有與史傳所記不同寒浞使其子澆伐斟鄩大戰扵濰覆其舟㓕之澆即蘯舟之奡蘯舟者蘯以覆之漢儒以為陸地行舟則誤矣帝芬十六年洛伯用與河伯馮夷闘然則洛河皆諸侯封國用與馮夷即其名也後河伯導穆王西征則是其後也今人以馮夷為水神而不知古之諸侯之名或者死為河水之神而土人祠之故耶帝辛四十八年夷羊見此恠物也史記訛為麋鹿在牧帝癸命扁伐山民山民女扵桀二人曰琬曰琰后愛二人棄其元妃扵洛曰妹喜傾宮飾瑶䑓居之然則妹喜即桀所棄也或者始惑扵妹喜國既垂亾又得琬琰而踈之耶既棄之後猶飾瑶䑓以居之其始之寵愛可知


明史 

近世李判書玄錫修明史綱目其扵靖難事微而不著後覺其非乃特書曰燕王棣舉兵叛其義甚明朝廷取以刋行有言我邦服事大國當為尊者諱反取其微辭余聞之曰史家豈有諱過之例㢤雖當時食祿之臣若在秉管之任固宜直㫁况外國數百年之後者耶夫史臣有關扵治亂大矣暴君憚之權臣畏焉猶不敢肆然放行惟史是忌古之道也按竹書夏癸二十八年太史令終古出奔商而後十三年夏亾商辛四十七年内史向摯出奔周而後數年殷亾此可為炯戒今人欲諱百載以上人何㢤


林廉 

武成周書也孟子周人也亦曰盡信書不如無書世運斡旋人情改觀載事之茟容或過實此君子之公議也世傳麗朝林堅味廉興邦貪縦被誅其黨逹官庶僚被殺者五十餘人子孫襁褓皆不得免家臣惡奴坐死千餘人彼貪縦不法之罪何至若是之甚耶當是時我太祖有震主之威名忌功者亦多勢有不可兩立也林廉之禍始扵趙胖而趙為開國元勲林廉烏得免㢤禑之所倚以為重者李仁任而堅味謂廣平誤我也斥絶北元專意明朝者崔瑩也及仁任之竄瑩猶曰仁任决謀事大鎭㝎國家功可掩過然而不旋踵牢决攻遼之䇿方是時天子盛怒倭寇三邉實自全之不暇以蕞爾疲卒侵擾塞障扵瑩何益此不過歸罪一人以塞天子之厚責故攻遼者其實將欲嫁禍扵太祖也即無論計之善惡踈宻林廉之戕非瑩之本心明矣夫天下之大運非一朝之故所由来逺矣元世祖必欲攻倭意不遂而徒媒亂扵小邦及其衰末南憂之酷慘無古非太祖神勇國將何頼故其威名之著非太祖也時也威著而忌至忌至而身危摇撼四集釁罅百道雖欲家國全安得乎攻遼之役太祖先渡江而瑩與禑無意継之是又何也苟非威化一着其存亾之機判矣既立辛昌促其親朝上國者亦牧老之計也將行其母李氏悶其幼而抳之此又天也後㙜官之論李崇仁䓁罪曰徇穡奸計督昌朝見而欲立辛禑以當時推之計亦密矣天既厭徳李氏冝其作魔嘿觀事變皆莫之為而為不容人力之安排豈非天歟


四君 

戰國四君苟以得人心為先猶可以紏合師旅撑拒強秦以余觀之特蜂蠆之䧺初無英傑之略何也四君各有客三千不惜金寶資財飬之惟恐不足至於玳簮珠履無所不至夫財者出扵民也為人上者日用凡百莫非生靈之膏血豈有奢僣無極而民不被毒者耶然則其所以得人不過得鷄鳴狗盜之心未必為庶氓之依歸昔慶封之車羙可鑑展莊叔知民之瘁夫車之光鑑不過塗㓒之㓛非費財許多而害之及民者深况珠以為履乎如是而不亾未之有也卒為強隣之所并冝㢤


再生 

朱子論春秋引後漢五行志註云漢末有發霍光女壻范明友之奴冡奴猶活能說光家事及廢立之際多與漢書相應今學春秋者如此鑿說但恐一朝有扵地中得夫子家奴出来說夫子當時之意不如此爾此朱子憫末學穿鑿之弊舉以為證而其事亦異按通考魏靑龍元年并州刺史畢軌送漢故度遼將軍范明友鮮卑奴年三百五十歲奴云霍顯光後小妻明友妻光前妻女又按烏桓傳烏桓東胡之種發單于冡以報冐頓之怨匈奴東擊烏桓漢遣度遼將軍范明友䓁邀擊匈奴已引去明友乗烏桓新敗追擊之誅其三王則明友者果有其人而死而復生亦天地間徃徃有此理在也如于寶搜神何可全誣乎今有鬼祟人不食不飢又如學仙者服氣乆視推此可見意者此類多是鬼魅所為乎又博物志有極肖者漢末有發宮人冡者宮人猶活魏郭后常置左右問漢時宮中事說之了了皆有次序及后崩哭泣過遂死云


蜀漢似東魯 

聖人知時變通者也時有可不可事随而遷聖人之志本欲舉天下而尊王道使文武周公之道行扵天下然當時周既微弱覇迹遍天下歴觀諸侯不復可以有為惟魯猶守先王之遺法或可以一變至道至其晩年發歎乃曰吾其為東周乎其意已判無奈扵中國猶冀倡明扵一偶두001也東都處四逼之地秦日強大聖人已燭周轍之不復西矣商其意苟有用我者使魯之君臣奉天子而東遷奬卛齊滕之君號令中國庶幾不失為一王之統矣子曰齊一變至扵魯舍晉而取齊者齊桓之正而不譎尚有餘俗度可以善導歸化故耳聖人豈為無實空言㢤後周室益東果有東周之號而後已天下之勢可以想見矣漢之諸葛亮知此義其出山之始其言已㝎入蜀之䇿鼎足之勢素辦扵胷中故荆州可取而不取益州不宜取而強奪誠以曹氏之䧺傑挾天子臨諸侯劉先主不過苗裔匹夫信未孚扵人心其勢殆同螳臂拒轍蜀之險阻足以捍禦外侮自為聲教諸葛之西蜀即夫子之東周也何以明之觀乎出師之表畏服曹氏贊用兵則曰彷彿孫吳雖有種種差失亦疑恠而不敢短况順風得便者耶使先主不早㝎䇿則其為千匀之壓碎必矣余甞私竊有憂我東地小力劣素號寡謀狎近強邦處在四戰之地㫁無撑支自全之理迫逐窮苦之極將何歸歸扵嶺南而已矣嶺南稍有山嶺之阨新羅千歲之間都城不移不比勾濟之多患可以見矣智術之士苟能處之有道南睦北事皮幣外走兵械内蓄亦或國祚可綿時月可延此正忠志之士建立功勲之會也昔戰國之間衛獨多賢故能守社稷至扵秦之二世我邦三國時伽倻之微而與共終始存亾之兆惟在其人也况嶺南衆水同滙區域别開自大小白南止頭流天成界限安知天意不畀以國家之保障耶
[난-001]偶 : 隅


端拜 

丘氏儀書式毎云端拜此明制也洪武三年詔今人扵書劄多稱頓首再拜百拜皆非實其㝎為儀式令人遵守扵是禮部㝎議凡致書扵尊者稱端肅奉書荅劄稱端肅奉復云云昔朱文公曾孫濬與權臣賈似道書輒稱萬拜時號朱萬拜再拜之過至扵萬拜無㝎式故也明祖之意亦務實之一端


小過震懼 

夜中偶記易小過之大象云君子以行過乎恭䘮過乎哀用過乎儉恭儉猶可以如此孝子之䘮親其哀慽之情何待乎雷山之象耶且禮貴得中過恭過儉亦恐失宜孝子盡哀乃所宜然又何可稱過竊疑過哀指哀民之䘮雷在山上震懼之時也如衛文公越句踐之類當謙卑莭損弔死問孤以圖興復者當如此過恭如卑辭厚禮先扵匹夫也過哀如司城子罕入哭城門之介夫也過儉如大布之衣大帛之冠也如是看亦得


漠편001法可復 

漢文帝躬親莭儉露㙜弋綈之類可證然政主寬緩化不下流㨿賈誼䟽庶民之奢僣無度是時漢興纔二十年干戈俄㝎瘡痍甫起俗之難禁已如此身既約損下不従上何也時鄧通皷鑄銅山鄧氏錢遍天下帝之所命也富不與奢期而奢自至通之驕侈如此庶民黼繡豈非視效漸熾耶意者其幸姬之衣不曳地特以此揭示而他餘嬖幸未必皆然也然家國殷富馴致昇平特因抑末務本時使薄歛民生樂業地出豐饒故也推是言之凡國之貧莫非擾民苛奪逰食繁衆也漢法開力田之路錮商賈之後官以功陞務在安静此其所以為要也百姓既足君誰與不足今之世如欲如漢之富庶必如文帝而已矣塞燕貿而禁文織則漢之弋綈可效矣禁無用之賈而汰官司之匠則漢之露㙜可效矣簡科舉限入仕之路使逺人叅其半則漢之力田可效矣官不例陞必擢最課則擾奪可息矣宮婢掖屬之供奉㝎限商賈僧尼倡優之屬悉充兵額則逰食可殺矣宦仕不與来求者則風俗稍静矣若能先舉此數事其不如法者輕重依律漢法庶幾可復
[편-001]漠 : 漢


王莽武曌 

宋太祖之簒何如王莽莽値劉漢爀運之未殄而亾宋當五季逓禪以興以莽之力量傳世永乆衆惡不歸則必亞扵唐虞宋不累葉匡懿隂誅則亦一梟䧺之奸盜矣狄仁傑之䘮莭何如揚䧺漢既為新䧺従而賛羙唐既為周而仁傑佐命䧺則仕不過執戟■而仁傑居大臣之位其得罪也乃曰大周革命萬物維新唐室舊臣甘従誅戮此一語可以勘其平生矣曌之惡何如莽其簒國則同而莽猶人心多歸藉口禪代曌不過李家之失行惡婦攘臂以奪之䧺之事自非大賢明智容有受欺者如宋初諸臣孰非其人然綱目書司空梁文惠公狄仁傑卒與莽大夫異例何也曌之惡何如呂雉雉猶惠帝之母而曌之扵中宗恩義已絶既立武氏七廟男妾羣進唐已亾矣不為伋也妻者不為白也母何謂太后以義㫁之中睿不敢母事况史茟乎毎讀史至曌傑之際未甞不氣聳如山也或謂仁傑仕周為内史卒贈文昌右相謚文恵睿宗時贈司空玄宗時贈梁公今書司空梁文恵誤也與中書令瀛王馮道同例瀛亦追封也如帝王生時未有名號不得不以謚表揭至其崩時何甞云某帝崩耶至扵人臣既有官號何必書謚况此當書曌大夫狄仁傑死以戒後之為人臣者矣朱子特推其取日虞淵之功此實李昭徳吉頊之力居多頊與二張親狎陳說禍福使求自全二張屢為言之曌召問之頊具陳利害扵是議㝎苟非内助仁傑一時之言如何動得當時中宗立三月而廢相王立七年曌雖稱制其實睿宗文明七年也廬陵不過如明之英宗我國之忠肅其垂拱以下不過叛逆之擅政史茟何必以嗣聖易文明耶更詳之


公孫弘 

凡導勸之方誠信為上名譽次之余觀古今人情趨向名譽八九而誠信未或一二也何以明之今有童孩使之讀誦十分厭怠乃加鞭繩以督之稍至開明因其慧悟以激之兒便留心著力此名而非誠也著力不已遂至扵好學故勸善之始非名不得揚子雲所謂名譽以崇之是也夫閭巷子弟拜拱唯諾不敢狂肆者惡悖慢之名也農野稼穡灌水歛穀不敢專利者惡刼奪之名也仕扵朝者欲得忠直之名惟諫可暴也欲得貞髙之名惟介可暴也欲得廉㓗之名惟儉可暴也此雖不免詐冐之混涉在君子亦合致意若曰諫近訐介近悻儉近矯是無為善之路也昔公孫弘布被脱粟而汲黯駁其詐自是公卿大人皆以為諉惟奢羙相髙曰惡近名也此賊敎之甚者也衣取免寒食取充腹斯可已矣增加尺寸莫非分外使漢之卿相必御文繡吃珍異而後方可則帝王之尊又將如何世自有豐約莭適者自是其身之純行反之者背也若以此為程豈非大錯弘起客舘開東閣以延賢人與叅謀議故人賔客仰衣食以俸祿皆給之家無所餘其亦賢乎後李蔡石慶䓁継相客舘丘墟為馬廐車庫奴婢室以不儉逭其刺罰得失果何如也後世纔得秩級服羙于躬靡甘淡泊者皆公孫子之罪人也


武曌 

居帝位而最大罪惡千古人所共憤者何人惟武曌是已非辛受政廣之徒所可侔擬辛受政廣固多其人曌則無對也讀史至此不掩目長唏者所存可知比如閭里有極悖窮凶如鉅蟒暴虎威虐方劇而有能一分除害必望若時雨有一分助黨必憤若毒䖝又有欲其除害而反為之遏沮者其惡之也必將捨悖凶而㘦齒扵其人也當曌之世狄仁傑宋璟以下舉絶君臣之倫而八九是黨惡無耻也李敬業之舉義如黒暗中孤燭而魏元忠導李孝逸擊殺之曌之遷上陽姚崇嗚咽流涕及其死元忠感咽涕泗推此觀之其生平猷為莫非為曌圖安固之地置唐朝扵度外數子者素稱翹椘尚猶如此其餘㴞㴞者無足言矣其最有功者吉頊之慫惥李昭徳之宻言也仁傑即其逆心稍囘之後順風而呼也迢然逺引者惟武攸緖捨生奮言者補闕王求禮也今綱目書法多不可曉李敬業李昭徳之倫雖有小疵宜以大義掩之魏元忠之類其細能微勞亦宜以大義不贖當書云李敬業起兵誅武氏兵敗死之李昭徳宜具官書殺如元忠仁傑䓁削其官書死王求禮書曰上表不報懐義書㐲誅如此然後忠逆之分明而勸懲之道嚴不然將使為人臣者舉皆以綱目為諉甘心屈莭扵亂賊而不耻其扵春秋之斧鉞果何如也余讀東史李資玄似武攸緖崔有渰似吉頊趙位寵似李敬業尹鱗瞻似李孝逸禹倬似王求禮至扵元忠仁傑之徙何代無之


絶北元 

髙麗忠烈王為元世祖寵壻恩遇無比自是世尚公主與内服同雖有流竄之阨皆其作孽逮元運之未衰東真南倭不敢侵軼者皆元之力也而後王莫非其外裔也至大明洪武元年聞庚申帝北徙上都我已通使中國拒絶北元先擊東寕府顯示歸明之意此扵義扵勢皆不可彼雖夷狄固結君臣之分百有餘年一朝失勢先謀貳圖可乎况遼東尚為元所㨿與我壤地相接倡奮餘燼東顧而甘心將何以抵敵不然者即幸耳非長筭也當時大明皇帝致書髙麗國王不視以臣列其後又詔云朕本元民天下之亂實非朕始其辭遜其義正若不自我先奏則間關海路未必来頒也是明皇帝必揣量情形不欲強加也縦有難處之極不得不爾使命徃来湏曰臣僻處海隅惟事大是謹彼元人縦與華俗有别既臣服百年分義已㝎恩遇周恰今天命勦絶順人逺徙然尚與弊邦隔一衣帶水信使絡續臣不忍以興衰之故而一朝頓絶若但以艶慕華夏不恤舊恩陛下亦安用此負恩無耻之醜邦㢤若至華夷一統四裔賔服臣亦將紹周見休又以事元者事陛下云爾則明皇帝必將義而不遽加兵扵我矣餘子不足議如圃隱之賢專為功利之論甚可惜


卜式 

卜式起扵畜牧即古之兎置之類才智足用也但上書輸財助邉非抱膝長嘯意思然弟壯而推其産脫身無與弟破産累分與之邑人貧者貸之又民徙而無以贍給二十萬錢則非以殖貨為能者也及呂嘉叛願與子男請行死之以盡臣莭則非貪祿利者也論其平生乃好功立事豪傑之徒歟初式不願為郎上曰吾有羊在上林中吾令子牧之歲餘羊肥上善之式曰非獨羊也治民亦猶是矣以時起居惡者輒去無令敗羣此當時藥石之言與去其害馬同一䂓模使掌牧民之政豈不使天下乂安乎余飬鷄而有得鷄各自求食輒為強力驅逐惡者日肥而羣弱日敗所以不繁也式有才欲試財積無用輸官助需又何害彼斥以非人情者何足以知式至論塩鉄賦商䓁傷民之弊皆自畜牧推言一一中窽胡氏又謂武帝好武功而用不足以此中其意始正言而邀名噫薄矣因式而有害教敗事者耶如胡氏善扵罵人而已矣


助伐南朝 

世論赤牛事百人對辨百心皆是此而非彼百口亦是彼而非此矣或曰太王句踐非所當引太王之皮弊珠玉則可豈臣服者也句踐之扵吳苟使助伐宗周則義不可従其說有理而亦有不然者以小事大力屈非心服也稱臣助兵終恐不免力屈而復逆其意社稷可保耶凡藩邦之扵天子初無受國之㤙者被兵而天子不能禁則屈服扵強隣其勢即然然壬辰之事將亾而僅存此存國之恩也與受國差不同比如守人之器非我所得專也或我本有器將不免刼奪而頼人不破則其感恵雖重他日又為有力者威脅則容有乞哀保守之道而前之恵後不能復頼則將何以處之在我則宜曰此器之破非前恵則不至今日也在彼則宜曰我前恵而後否後之乞哀猶前之我頼也此猶兩端之說况此器非我自做成乃祖宗勞心費力為傳世重寶則子孫其可以人恵為重而忽祖宗之投艱耶赤牛之事何以異是又况此義以青猿以前論也若使赤牛在靑猿之後君子之論果將何出經曰報生以死報賜以力萬暦帝動天下兵扶植外藩此必報之恩也至其孫崇禎帝年代未逺也宇内雲擾朝夕待亾殆十年我國胡不悉弊賦助征流賊而従容暇豫隙中觀闘不費一矢當時斥和諸臣誰不在朝無一言及此何也尤可恨者其在圍城中遮拒亦乆彼意不過先㝎朝鮮將顯示天下為號令歸意甚促至扵指天為誓僅致下城其國書徃返之際胡不曰國小力屈事大是分他非所恤然弊邦已蒙明朝再造之恩銘骨難㤀亦大國之洞燭也此膝一屈凡所命敎悉合遵奉無復所惜至扵助攻南朝有死而已義不可従此古今之通義也若但怯扵威令一朝反噬則凡有血氣者必皆唾鄙之不暇大國亦何用飜覆不義之人乎大國若果稱量忱誠曲成信誓投水赴火亦所甘心必將以不㤀南朝者事大國豈非示信天下之一助耶如此則彼必有不靳者矣計不出此徒欲剚刃雉經不幾扵聖人所謂溝瀆莫知㢤曾未幾何助伐登州師旅亟徃是時崇禎帝無恙在燕都是可忍耶令人扼腕竪髮矣不通南朝固在約條而亦何甞云出兵寇邉耶何不使一介秉直之臣拚死抗言以約條之外為言以理奪之期扵得請而只畏威氣裭恣行助攻之舉而無所憚耶如是而猶暗室中張劵努目曰大義大義可乎昔遼之亾郭藥師附宋徽宗令取天祚以絶燕人之望藥師變色曰天祚臣故主他所不敢辭若使反害非所以事陛下因流涕如雨帝以為忠當時之事余以為朝廷欠一郭藥師動其喙也


不強對 

子曰知之為知之不知為不知是知也謂不強其所不知也余見素號博洽多知者人問之鮮或不對後来深考有不合者此為博洽所使耻其不能故依俙億記勒作已知也古今之事變四海之物態經史雜家文句寕有盡該之理以為都識者盖有不知者多故也昔唐髙宗問帝丘之義而竇徳玄不能對許敬宗自後躍馬而對曰昔顓頊居此故也徳玄曰人各有能不能吾不強對所不知此吾所能也噫此聖人之意也敬宗之乗人不知挺身衒鬻豈非所不知者多耶記性或優而謙徳則不知也其所不知比徳玄不啻重矣


為母期 

父在為母期聖人之㫁制也人多以父母㤙同而服異為疑此未逹其義也武后之齊衰三年明祖之斬衰三年姑無論家禮不従時制亦多如有諸子而嫡孫承重之類是也然而父在為母三年則家禮之意恐不以為專非也請推本言之古者䘮期無數後世漸備禮云至親以期為㫁則父母同也為祖九月曾祖五月髙祖三月而服窮矣兄弟同出扵父故期従兄弟同出扵祖故九月再従兄弟同出扵曾祖故五月三従兄弟同出扵髙祖故三月而服窮矣己之玄孫兄弟之曾孫従兄弟之孫再従兄弟之子皆三月而服窮矣故曰親親以三為五以五為九上殺下殺旁殺服期者三故曰三族服九月者五故曰五族服五月者七故曰七族服三月者九故曰九族其間條理井井不紊觀䘮服圖分明如此朱子亦甞有此說也禮云父至尊也故加隆而倍之則為三年扵是增祖為期父之兄弟增為期兄弟之子相報為期其義不過如斯而已至尊者無上之稱故母不得稱乃以斬齊别之義已截然其本父亦期與母同母非壓扵父而降期也䘮服之後世增月亦非一二其例如庶婦本五月而今增為九月則與嫡婦無别故增適婦為期也伯叔父母自九月增至期則與母無别故增父在為母三年抑不為大罪故家禮仍之也


富民 

三代以後自匹夫為天子自漢祖始寬大立法繼世而舊為小人漢宣是也知民事之艱難乃曰與我共此者惟良二千石乎以為太守吏民之本也數變易則下不安民知其將乆不可欺㒺乃服其化公卿缺則選用之故漢世良吏扵斯為盛稱中興焉趙韓尹張之屬皆稱其位王成黄覇朱邑龔遂鄭弘召信臣䓁所至民富去必見思生有榮號死見奉祠此為萬古治民之凖的也然則民各自治其生胡為而不富由上之擾奪也漢之初㝎天下文帝數除民租而不獨民富有紅腐貫朽之慶武帝好武海内虚耗及其晩年封田千秋為富民侯趙過為搜粟都尉以示信扵天下昭帝立明年民所貸勿收責除今年田租問民疾苦元帝元年又勿收田賦然而未聞乏用而公私俱裕何也苟禁耗害則土出未有不贍其人之理所謂耗害不過君侈扵上臣貪扵下漢法可徵文帝當天下初㝎躬行儉約禁絶贜賄其禁也未甞刻刑嚴断郎中令張武自代邸决䇿佐命數十餘年爵位不增及其受賂更加賞賜而愧耻之不動聲色而使天下知贜濫之為耻武而如此孰敢不警大抵漢俗皆黄老申韓貴淸净而賤浮華風行而法立風行則謹厚法立則知耻謹厚故優民知耻故大臣多自殺斯民寕有不庶而豐者㢤


㫁匈奴右臂 

漢祖平城之役猶不知匈奴強大至此也其乞和也史云計秘世莫得聞則必有不可言者史家諱之後以醜辱呂氏者推之恐是越王臣妾之語而呂氏及文帝不敢怒則謀臣結舌大將縮手畏懼可想及奉幣講和而邉境少息故曰禦戎無上䇿也諸葛之南征不知何故其表云南方已㝎兵甲已足當奬率三軍北征中原南方之征實在北㝎之先不但為外夷之侵寇實為資用而行也凡財貨之豐庶北不如南兵甲器械必待是而足諸葛豈誣辭耶匈奴之地雖曰廣濶西南各種其大與䓁物産之繁殖又非北之比匈奴之所恃者馬而其駿逸之産皆従月支大宛来其他竹箭筋膠之類不啻南勝矣與之角力勝負未可知也中國之能招納西域是所謂㫁匈奴右臂也常時役屬必多頼其用此路永阻又時或窺闖其強易弱武帝又通西域臣屬烏孫月支大夏之類故漢得以專力扵北虜至宣元之間郅支呼韓欵塞稽首終東漢之世無邉患是謂上䇿東京則班㝎逺老扵玉門之外悉成武帝遺意其㓛自司馬相如始矣孰謂武帝無逺略書生欠世用耶


髙麗毅宗 

博施濟衆聖王猶以為自病若曰吾治已足便不是聖人也吾觀髙麗毅宗其滛荒無度與陳叔寶楊廣無别但無弑逆之行耳其受賀而親製臣僚賀表極其賛訟至比扵堯舜其文甚羙詞華髙妙亦幾扵隋廣矣延福亭酣飲宴樂不知禍迫眉睫又與江都事較近彼雖亾國之君豈昏謬之至是良以諛臣導之其崇髙之言必曰堯舜聖神心既迷罔何由自覺其終至扵自製賀表而不耻北淵之殃雖欲悔得乎


參伍錯綜 

荀子曰窺敵觀變欲伍而參按漢書趙廣漢傳欲知馬價則先問狗已問羊又問牛然後及馬參伍其價以類凖則知馬之貴賤不失實矣荀之意亦不過或參或伍比傡互較以驗之也繫辭云參伍以變錯綜其數朱子引韓非子曰參之以比物伍之以合參此叅字㨿本文即虚字朱子只憑荀子註而不察其誤也楊用修辨得詳所謂合虚者何也凡數之本起扵參天兩地參與兩合則成伍故一參一伍而兩在其中如一二三四為生數六七八九為成數數起扵一一參參一伍伍參比扵伍虚二故一兩為兩也兩三為六兩伍為十六比扵十虚四故又兩二為四也參參九參伍十五九比扵十五虚六故又兩三為六也參四十二四伍二十十二比扵二十虚八故又兩四為八也成數亦然參六十八伍六三十十八比扵三十虚十二故又兩六為十二也三七二十一五七三十五二十一比扵三十五虚十四故又二七為十四也參八二十四伍八四十二十四比扵四十虚十六故又二八為十六也三九二十七五九四十五二十七比扵四十五虚十八故又二九為十八也二老二少之數生扵成數故又兩其十八為三十六兩其十二為二十四此二老之數也兩其十四為二十八兩其十六為三十二此二少之數也所謂錯綜也


山陽公 

堯舜以後禪代之說自曹丕始西京之末王莽自處以承統之義母死而服緦及其簒位不過曰咨爾孺子云云盖謂非受禪扵孺子也及丕之簒奉帝為山陽公食邑一萬戶位在諸侯王上奏事不稱臣受詔不拜以天子車服郊祀天地宗廟祖臘皆如漢制都山陽之濁鹿城四皇子降封為列侯自遜位至薨十有四年謚孝獻皇帝以天子禮儀葬于禪陵置園邑令丞其太子早卒孫康立五十一年子瑾立四年子秋立二十年晉永嘉中為胡所殺傳四世合九十六年是時魏亾已乆也雖周之處微子何以加此微子之命曰上帝時歆山陽之郊祀亦有所本此後世之所未見也其后曹氏即操女也及禪呼使者入親數讓之以璽抵軒下曰天不祚爾後四十一年以壽終亦葬以后禮如司馬之不道置不論至扵宋太祖之處柴氏后與子視此為何如令人氣湧


攝政王 

淸之興王專頼攝政王即史所謂九英介也初崇徳帝之伐遼欲扵雲梯上窺城遇袁崇煥地雷砲而終今遼東有嘔血㙜是也臨終問諸將取遼之䇿惟攝政王云國人智略無有及崇煥者不若先行賂遺䜛殺崇煥然後可圖也崇徳帝亟頷之曰是是天下即汝之天下嗣子可輔輔之不可汝自取之其後經營剏業莫非其功至順治七年庚寅圽其訃詔云昔太宗昇遐諸王羣臣擁戴攝政王而堅持推讓扶立朕躬又平㝎中原混一天下至徳豐功千古無兩而不幸上賔䘮儀合依帝禮我國遣使陳慰進香未及達而續奉追奪攝政王詔云諸王大臣合辭奏太宗賔天時並無欲立攝政王之議彼時皇上幼冲將朝廷付與鄭親王共理遂以伊弟豫郡王輔政背誓肆行自稱為皇父以扶立皇上盡為己功以朝廷自居祔其生母扵太廟顯有簒位之心朕審問簒謀果實云云近有使燕者還云尊為忠帝入太廟意者以皇帝叔父有大功居攝既比諸周公生殺在手雖皇帝不得任情豈無召㤪致禍之道七年之間帝心亦必厭薄不堪身死而窺伺者羣起逞忿理所宜有康熈明主也後必覺悟雖有百段罪過其有大功則不可没遂有追謚報㓛之典矣


永暦被擒 

仁祖二十三年乙酉永明王即位扵肇慶府改元永暦旋即逃避扵緬外其明年倭人言明朝皇帝播越福建送使日本請得援兵我國移咨報聞淸朝此或倭情狡詐閃弄觀釁未可知也後十八年壬寅詔曰世祖混一四海惟偽永暦奔竄遐荒數年以来動兵運餉生民困苦命平西大將軍平西王吳三桂同征西將軍愛星阿䓁領大兵出邉直抵緬甸扵順治十八年十二月一日擒永暦及其眷屬鞏昌王䓁全軍投降云云後六年丁未福建島人林寅觀陳得曾勝䓁九十五人漂到大静縣其時濟州牧使李埴家有日記余得觀知其詳渠自謂藩王鄭成功抵書日本人出其書示之且以永暦二十一年暦書為證成㓛者芝龍之子也大明既亾成功之族皆逃入海中永暦被擒亦已六年安有暦書在其詐瞞無疑然人猶以為信然是可咍至今日猶有藉口為談東俗之迷㒺毎毎如此


李如松母 

壬辰之役天朝都督李如松與其弟如柏如梅䓁即寕逺伯成樑之子也寕逺夫人宿氏生扵將門熟扵邉務善御將士在遼鎭所過㙜堡完塌士伍精疲車馬整敝無一不考裨將敬畏不異寕逺五子一太保一大金吾三都督家人子為都督及二品將官者十餘人而身猶持女紅誕日子婦獻壽必以靑布年四十寕逺有側室王氏命王專房令子婦待王如待己稍不稱即責罵曰王卽我所置慢王是慢我也諸子有驕泰即使㐲地受杖如嬰兒女嫁蘇氏與壻反目幼子徃助之夫人怒曰挾門苐倨丈夫耶跪幼子于庭而杖之謂女曰爾不得于夫及舅姑母見我面其見識器量有大丈夫之所不及事見王氏耳談㨿此如松之兄復有太保金吾兩貴人明史復有如楨如柟必其諸姪耳


劉東山 

由儉入奢易由奢入儉難奢莫易扵卿相之尊貴儉莫艱扵皂隷之稼穡由卿相之結習為皂隷之艱苦古今一人劉東山大夏是也其官也人稱憂時如憂病對客似無官可謂不變塞矣及劾奏瑾璫置禍福扵度外幸頼李東陽隂觧得免瑾云渠来跪我則已公聞而益怒曰大臣肯見奴乎遂遣戍邉值官有操練即荷戈就伍趨走所司甚苦無能為計也瑾誅復職不拜歸隱東山躬耕食力有建牙者候之道見扶犂者問劉尚書在家否曰在既登堂扶犂者至即公也是其心視窮逹死生無絲髮增損當行而行當違而違確乎其不可㧞故曰㤀天下而後可以託天下東山之謂乎甞至人家見童子著長衣曰此成人之服也其儉如此


景春 

枚乗七發云景春佐酒杜連理音然則春是嗜酒無檢者其以衍儀為大丈夫宜矣如此軰人孟子却■為之辨難窮詰何也此所以得好辯之譏也歟


書過之吏 

漢崔琦諷梁冀曰管仲樂聞譏諫之言蕭何乃設書過之吏按何傳無之此不可泯者也身為天子之輔佐苟不博採四方之議何以彌論大事况聞過而喜子路所以為百世之師蕭何有是矣其讓封而私財佐軍従召平之說也買田自汚従客之說也此類皆書過之效歟


魏桓單超 

綱目漢延熹二年徴處士徐穉姜肱䓁五人不至陳蕃所薦也姜肱不但不起詔圖其形卧扵幽暗以被鞱面工竟不得見是時黨禍將作國事無可為者穉䓁見幾逺迹比李杜更髙一着矣同時被徴又有魏桓者鄕人勸之行桓曰夫干祿求進所以行其志也今後宮千數其可損乎厩馬萬匹其可减乎左右權豪其可去乎皆對曰不可曰使桓生行死歸扵諸子何有㢤遂隱身不出此又卓識難及其出為行道既出則以死歸為期豈尋常一莭之比㢤綱不特書而附著目中未可曉其明年特書單超卒此殷恐不必書宜附著扵上楊秉為河南尹之下云後單超卒云云可矣宦官之卒宜略之况不書死而書卒何也楊䧺獨無口舌乎此類扵彰善癉惡之道未見允愜


樊英 

士之居亂世難矣修行則名播名播則禍随接輿佯枉桑扈裸行亦非中道孔子所以不取龔勝之死有老人来弔曰薫以香自燒膏以明自銷龔生竟夭天年非吾徒也遂趨而出莫知其誰髙則髙矣不過莊氏緣督為經之意爾或被徴不起名益彰起而正論禍必随循嘿而退謗不貲又或強拾陳腐相時塞責者有之君臣上下特以優禮之義率口稱善終何所補其可耻反不若無所陳白也非但無益徒長時君輕視儒士之心矣身既隱處必有所以也夫幼學壯行非君子之所惡特世有所不可也強意妄論不計觸忤不亦愚乎漢桓時聘處士樊英固辭疾篤而不聽不得已到京強輿入殿猶不能屈畢竟辭歸以其無竒謀異䇿談者失望當時河南張楷謂曰子始以不貲之身怒萬乗之主然則是懼罪而出也司馬公以華士少正卯歸之㫁以聖王之誅嗚呼其可怕矣是時十九侯新得志禍敗已兆故有終守東岡之陂者矣猶至近縣而還則以帝之不怒也當時光景可以嘿揣李固之言曰嶢嶢者易缺皦皦者易汚盛名之下其實難副魯陽樊君雖無大異而言行所守亦無所缺而毀謗流布豈非聲名太盛乎此說為莭中之論也後来黨錮諸人必為樊君所咍矣


緯書 

七緯之書人謂西京末夏賀良軰所作不能的指此槩見扵李尋傳成帝時齊人甘忠可詐造天官暦包元太平經十二卷以言漢家逢天地之大終當更受命扵天以敎夏賀良丁廣世郭昌䓁劉向奏忠可假鬼神罔上惑衆下獄治服未㫁病死賀良䓁坐挾忠可書事下奉車都尉劉歆以為不合五經不可施行後言不驗遂下賀良與郭昌皆㐲誅盖忠可之書只有十二卷未及七緯之許多則賀良演其師說而為之也王莽謀欲簒漢假託符命更為太初元將元年案其本事甘忠可夏賀良䜟書蔵蘭㙜以為元將元年者大將居攝改元之文也扵今信矣然則其徒雖有丁廣世郭昌䓁實賀良主之也盖誣民惑衆莫若依託鬼神之慌惚故商周之際尚有泰誓之偽作倡言白魚火烏之異西京亦藉澤蛇鎬璧之妖甘夏之說宜乎復行扵新莽之世也光武因之白水龍興赤㐲便至其迹一遵莽轍非之者得罪故桓譚一言而頭血僅免其意與莽一套矣天下既㝎慮在危機則又必斤絶去根惟恐人之藉口苻堅楊廣是也由是其書遂泯堅本胡人廣惡通天意在恣胷非禁邪也今見扵陶氏說郛者皆鄙瑣無足觀意者後人又偽撰也其本文猶盛行扵東京之季為鄭玄所尊玄非尊䜟即取理數之說今考爾雅䟽論天之說非後儒所及朱子書註專本扵此又如志在春秋行在孝經及為人臣不知春秋之類何甞不為儒家所述耶


滛亂為簒 

古語云滛亂之漸其變為簒此以國家言也或寵幸貴戚烝報宮闈覺則禍随其勢必歸扵簒逆如武曌之簒唐其始心豈必至此髙宗既死穢欲難抑易昌而不足至扵懐義及如意君三十餘人不立威不能得子皆李姓臣皆唐臣其心皆未可知非自主張不可恣意非革命猶有可慮者轉輾推蘯終成大逆而後止源其始不過一團滛慾為之階也設若使曌千滛萬穢恣為而無患何必然推之扵私室或帷薄不修醜穢之聲徃徃有之都緣情欲不禁浸成罪惡以至扵進毒剚刃不知愧耻此先王所以嚴内外之別也


隋時天灾 

董子曰自非大無道之君天必扶持而全安之故時出灾異以警戒之胡氏述之曰隋煬十有四年之間無復灾異之變天意若曰罪惡如煬者非所告也按馬貴與象緯考大業元年熒惑入太微三年熒惑逆行入南斗赤如血如三斗器光芒震耀長七八尺扵斗中鉤已而行九年又入南斗十一年守羽林十二年守積尸又犯太微十三年日光四㪚如流血又大業三年彗星見于東井文昌轉入北河掃帝座前後百餘日長星見西方竟天轉見南方亦竟天又掃太微帝座四年彗星出五車掃文昌十一年有星孛于文昌長五六寸色黒而銳又十三年有星孛于太微五帝座色黄赤長三四寸九月彗星見于營室又大業十二年有枉矢出北斗魁委曲蛇形注于南斗又十一年大流星如斛墜賊盧明月營破其衝車壓殺十餘人其後如此者三又大業元年鴈門百姓間犬多去其主羣聚扵野形頓變如狼而噉噬行人數年而止此類必在本書而採錄也馬氏又云梁陳兩代日蝕凡十四而隋書僅書其四謂隋志未詳又㨿南北史隋文帝開皇八年以上百六十九年間南史日蝕三十六北史七十九其年歲相合僅二十七若此類何可凖信是時政亂人惑事事乖裂其扵觀象尤不致意胡氏之論何異隔靴爬痒上天之灾異豈有如人心之有為而為之者耶可咍


罰不及嗣 

孥戮非大聖人之制舜罰不及嗣賞延于世以是為稱則恐前世或不然舜特改之也天下之生乆矣一治一亂何物不有聖人之心鑑空衡平見理而不見物雖父子之間可罪而罪之惟懼無罪而濫及然賞既延世則罰亦有及嗣之理凡常情顧戀妻子賞延則喜之甚故罰及而懼其勢宜然如或亟罪而痛懲之必及于嗣也故夏有孥戮殷有劓殄無育漸至扵三族五族七族之誅此皆孥戮之流毒聖人豈不計其流弊而先為不忍之政也㢤况左不攻左右不攻右不過失律戮社當矣及嗣可乎瞽瞍失律而舜受其戮則何如也在舜則殛鯀而用禹其政如此如食棘之棗衣狐之裘惟舜有之也


李彌遜 

胡銓之扵李彌遜即鄒浩之扵田畫也彌遜字似之朱子云彌遜謂胡曰人生亦不觧事事可稱只做得一兩莭好便好胡後来䘮名莭未必非斯言有以入之也然胡之貶彌遜書十事以贈一曰有天命有君命不擇地而安三曰名莭之士猶未及道更冝進步四曰境界違順當以初心對治六曰無我方能作為大事七曰天將任之必有大摧抑九曰太剛易折湏飬以渾厚十曰學必明心記問辨說皆餘事其苐三苐四非循例揍合要是自得而規人何可忽也胡之䘮名莭即自䘮也非彌遜之言入之也



星湖先生僿說卷之二十三

  經史門 
 
求仁 

聖人之道論語一書盡之矣然猶未見有說性論心如後儒之許多言句也竊甞思之聖人之最不輕許者惟仁也仁不過曰人欲盡處天理流行仁在其盡處流行之間而天理之全軆可見論語即各指流行處聖人辭約意至毎使人求仁故門人必先問其源頭之何物若不知其何物雖欲求之得乎既知而欲求非盡去人欲不可孟子之遏人欲存天理乃其功程也遏之存之全軆呈露則此非仁而何㢤後儒之許多議論都揍在遏與存二字上遏而至扵無存而至扵全静而萬象森然動而流行不窮如斯而已矣他日又曰何事乎仁必也聖乎然則仁上又有一層地位顔子三月不違仁時不免或違則仁與人二也聖人終歲不違則一而已矣其或違也未熟故也熟則聖矣其不違仁也日月至亦仁也聖則未也後之學未必皆曉此義故說性論心之言紛然益繁不得已也李晦齋别作求仁錄可謂該備備則說繁故人或反為衆說所亂不若従其約處求之


誰毁誰譽 

子曰吾之扵人誰毁誰譽如有所譽其有所試斯民也三代之所以直道而行也此性善之說也並舉毁譽而以譽結之此主譽而稱所試者善也聖人好善長見人之善裒然而稱之者為得其本性也此三代以下民所同得彼三代治得其道故民以直道而行今之不然者繫扵治有汚隆豈人禀有豐嗇其不善而惡亦非性之罪也後来孟子有人皆為聖之論凡天地間萬物飛走動息莫不古今同然何獨扵人獨異今人長短肥廋聦明智力比古近似何獨稟性不同魏文貞之言曰若謂古人淳朴漸至澆漓則至于今日當悉化為鬼魅矣此亦聖人之餘意也或謂人身大小漸别亦不然古人以七尺八尺為長身今時亦然天之生民乆矣若果日小則太古之人必千百其丈矣豈有是理


宦寺敎官 

宦寺之職黄衣廪食守門灑掃而已外朝之設官而敎誨源扵永樂設教官而已至正綂王振選翰林檢討正字䓁官入敎之扵是内官多聦慧知文義遂得干預政事太祖置鉄牌髙三尺許上鑄內臣不得干政至是失其所在貪風大振皇莊始置七所後至三百餘民生益困明遂以亾夫宦寺親近人主疑若不可以不敎然渠自圖之可矣若如正綂之制必有外内交通之弊不可效也


匡胤自立 

明陳桱作通鑑續編書曰趙匡胤自立而還煞覺直茟其以柴周之賢而忍負之者以其主少也其不傳扵子而傳扵弟非獨母命亦前車之戒耳金縢既堅疑若無復可議而傳授之際不能無後世之疑惑意者太后既殁太祖之志未必不變觀匡懿行事徳昭䓁不但失位軀命將無以保也開寶后之寃憫迫㘦又當如何昭芳母子之寃憫迫功便是太祖之寃憫迫㘦而子年已長無復宗訓之可憂則以陳橋先立之心較度時世容有方便會通之慮扵是開寶后與匡懿為水火故開寶后死不成䘮其扵太祖少無哀慽之情史雖諱之而其光景可想盡信不如無書豈不然乎


敬玩書籍 

古書者讀之益人意智乃嚴師也其可慢之耶版刻之後文籍雖繁非貧士所可易得手寫傳錄不但艱難又易以訛誤先祖舊蔵漸至殘缺子孫雖欲看閱何可得也故余平生敬以玩之無至傷損託扵所識宰縣者多取粧褾貼紙随缺随易借人典籍其縫池㫁爛者必撚紙補綴亦緣絲繩之難辦也昔范文正晒書必側立而暴其䐉移動必承以方版恐手汗之漬毎竟一板側右手大指面襯其沿而覆以次指面撚而挾過毎見人以手指爪撮起卽是愛書不如愛貨貝也昔郄詵射䇿苐一再拜其茟曰龍鬚友使我至此有遺金龜寶簮者與弟子曰市茟三百管退亦蔵之文囊令子孫以名香禮之其愛惜文房意亦善矣


商鞅餘烈 

水田古亦有之原扵周禮秦有鄭國渠渠所以灌畒乃蓄水洩水法也商鞅缺裂阡陌謂因水而開之也非謂㓕阡陌别有說不贅富國強兵莫如務農而嚴法商鞅是也士出扵農故詩曰烝我髦士勸農莫如貴之故烝之將以崇之也漢有力田之科亦秦之遺法也椘漢分争以西椘之健兒而蕭何益發關中兵屢屈而屢起竟得天下者鞅之餘烈也若國貧兵弱則寇賊侵削雖有仁義善政將何以全其社稷鞅之敗鞅自為之也非富強敗鞅也漢設南北長従兵賤商賈貴稼穡以業四百年祚祿其義即善變秦者也後人遂因噎廢食懲熱吹薤謂田可以畫井農可以寓兵讀書談道足以治民而禦敵則過矣秦韋宗見傉檀曰竒才英器不必華夏明智敏識不必讀書乃今知九州之外五經之表復自有人也苟值智力持世之際則有仁義未可以專恃者矣故曰鞭扑不可弛扵家刑罰不可廢扵國征伐不可偃扵天下是故劓刵㧻黥蚩尤伊始也而唐虞遵之收孥赤族秦法也而漢魏以来遵之五刑三千而後至律令三百五十九章至死罪决事萬三千四百七十二不得也曷由刑錯而兵寢乎


舉子入套 

唐太宗望見舉子曰天下已入吾套中此與秦政焚詩書以愚黔首何别秦政愚之而有不愚者存唐宗設套而有不入者存適足以自愚而自入其套也以列國言則吾民可愚而隣境不愚吾民入套而隣又不入則將何以禦之乎中世以来中國之患都在外夷鉄馬南牧但欲驅愚民而防之可乎


王安石 

朱子名臣錄載王安石人多疑之余謂何疑之有安石罪過其源従公心出特誤事耳與心本譎詭而才智辦事者何如也其誤事都在變法變之只欲世治也法乆而未有不弊弊積而未有不可變者變之固當而行之無漸其僨事亦宜矣其他持己淸苦見識深明初非東坡諸人所及朱子已有㝎說當時李文靖王文正倡守成之說四方論奏輒報罷自是弊事極多此亦朱子之勘断也徒以安石之故厭事自便者得以藉口人不得容喙則李王諸人之流害也但安石太拂民情取怨扵天下則不得辭責所以為執拗也司馬公之入京都人聚觀馬不能行入謁時相扵私苐則市人登樹騎屋窺之至扵枝摧瓦碎及卒民鬻衣而致奠巷哭而過車者千萬數四方購其畫像畫工致冨以此推之安石安得不敗


赤壁戰 

古事多為作史者弄毫低昻徃徃失真如鉅鹿之戰項羽之䧺驁疑若觸之者無不碎而後来角闘未必皆如此又如赤壁之戰疑若萬目難掩而操與權書云致有疾孤燒舡自退如近世演義之類置不論良史氏亦或以傳聞而茟記未必皆實迹也苟如其言彼雖欲強言豈敢如此唐突說道耶讀史者詳之


官妓 

我國之妓種本出扵楊水尺楊水尺者柳器匠也麗太祖攻百濟時所難制之遺種素無貫籍賦役好逐水草遷徙無常惟事田獵編柳為器販鬻為業也後李義旼之子至榮為朔州分道將軍楊水尺多居興化雲中道遂籍其名扵妓妾紫雲仙者而徴貢不已至榮死崔忠獻以紫雲仙為妾計口賦歛滋甚故遂降扵丹兵矣後隷邑籍男為奴女為婢婢多為守宰昵寵故飾容装習歌舞目之以妓妓樂漸熾上下滛媟不可復禁我朝因之至扵列郡皆有此名醜穢之風徃徃掩耳國初有欲罷之議許文敬稠沮之曰奉使之臣必將刼奪良家女其害尤甚遂不果昔管仲置女閭七百徴其夜合之資是甚駭異不禁則猶可豈宜因以利之乎明初不禁官妓京師建妓舘六座扵聚寶門外以安逺人惟挾娼飲宿者有律後乃浸染諸司相帥飲扵妓樓觧帶盤礴樓牕懸繫牙牌累累相比永樂末都御史顧佐奏罷之然其委巷頽俗何可猝禁今聞燕路有飬漢的之稱量其姿貌㝎其輸價壬辰間洪純彦所媒石星愛姬沈氏者亦出扵其間也余謂列郡之妓即官婢官不可以無婢身賤而籍屬者其為妓勢也何與扵罷不罷耶今士大夫家女奴鮮有莭行何以異是


劉誠意 
 
管仲韓信之徒苟不天借其便不過劒頭驚魂與鄙劣匹夫何别古今不幸而亾滅無聞何可勝言悲夫如明之劉誠意初仕順帝時疏請勿受方谷珍之朝而舉兵伐之谷珍納賄免罪劉謫海濵谷珍將甘心故劉欲自盡其僕勸止無何遂歸明祖夫順帝之時已是極亂智者可以退蔵豈合許身求進倘曰為貧而仕抱關擊柝斯可矣抗疏妄論可乎不獨不死為幸其際會真主亦偶然耳盖其為人不出扵厭貧賤衒才能者矣西湖彩雲吾不信也又如儒術之士張橫渠孫明復不遇范文正未必能成大賢盖亦有數存扵其間也


王義 

武元衡之死也裴度亦幾不免綱目只稱堕于溝中其實隷人王義捍刃而死度所以獲免也是歲進士撰王義傳者十二三此出國史補夫捨生取義貴賤何别况以身死于其上護得一良相得滅淮蔡唐祚頼安苟非此一着當時果誰任其功只緣人賤其事遂泯豈不為後世之扼擥


尹埰碑 

近世國之西門外掘地得石碑乃廢王燕山君甲子歲物也其文曰尹埰當成廟晏駕之初一國臣民奄纒䘮考之痛埰以勲閥之裔身登仕版者乃敢啗肉張樂招携伶妓設宴扵中興洞口王法所必誅玆命處以凌遲孥其子籍其資産瀦其家立石紀惡以為後世不忠者戒燕山之滛虐未必得其實然既有其物宜存之以示人聞已毁碎泯其迹可惜


權㫜誌 

髙麗政丞權㫜即菊齋相溥之父既致仕削髮為僧卒葬長湍地近者人偶有掘之得誌石是大提學李瑱之所述提學乃益齋齊賢之父云字畫無一頑缺衆子孫合謀封築竪碑顯刻其埋誌既如此則其初必有螭首龜趺之銘而想為占山者所去也意者權氏與盧竒兩家遘禍族滅政丞之出家或先幾逺慮而然歟盧竒皆姻㜕世好而榮貴太盛明智所宜抑損自貶政丞之被緇人謂甚駭或者有不得已者乎然卒亦不免則子孫之過也


椘材好生 

元世祖時中原官吏多聚歛自私而官無儲㣥近臣别迭䓁言漢人無補扵國可悉空其人以為牧地耶律椘材曰陛下南伐軍需所資若均㝎中原地稅商稅及塩酒銕冶山澤之稅歲可得銀五十萬兩帛八萬匹粟四十餘萬石何謂無補乃奏立燕京䓁十路徴收課稅使凡長貳悉用士人噫椘材可謂輔相天地者也非此中原將無噍類不獨此也以九州之大徴歛豈止扵此所謂均㝎者莭約而為之終元之世天下輕徭薄賦生民按堵此為之兆也又奏請求孔子後得孔子五十一代孫元措襲封衍聖公收太常禮樂生及召名儒使直釋九經置編修所扵燕經籍所扵平陽由是文治興中國儒道之不絶而得免禽獸此又為之兆也世祖又征西域四年椘材因角端獸請承天心以全一方民命扵是班師非此其創殘幾無息矣前此攻城克之皆屠之汴梁將下椘材馳入奏將士暴露數十年所欲者土地人民得地無民將焉用之帝猶豫未决又奏竒巧之工厚蔵之家皆萃扵此乃詔罪止完顔氏得避兵居汴者四十七萬人又因帝疾肆赦囚徒又因試士令儒士被俘為奴而其主匿不遣者死得士四千三十人此皆一心好生方便得術有功扵天地生成之徳者殆古今一人後人只知其技藝之能皆賤之為丈夫哉


懐王後主 

人謂椘懐王賢君以項羽之威權而㫁之以如約人謂劉後主賢君諸葛之逼己而任之不疑其言未必皆中而信法如懐王用賢如後主斯過半矣法信則臣職勸任賢則事功成不明而能如此乎歴世人辟知所愧矣


宋世報應 

宋祖㤀柴氏之大恩欺其孤寡攘臂而奪之太宗亦棄兄之大恩不獨不恩報戕其二子至扵死滅錢王之束手歸身而終不得尺土容足後髙宗一隅偏安樂和親而遺父兄此皆人心之鬱怫不平者也說者謂斡離不陥汴京虜二帝索宗正寺玉牒按籍而殺太宗子孫幾盡有詣其營觀其形貌政與藝祖絶相類頼邵溥乗間毎二三版掣一版投火僅有孑遺也伯顔之下臨安有識之者後扵帝王廟中見周世宗像與之無毫分異洪容齋邁記孝宗云有老中官云太上臨生時徽宗夢吳越王引御衣云我好来朝便留住我終湏還我山河待敎苐三子来邁父皓在北買一妾東平人偕其母來曾事明莭皇后閣中言仁顯后初生髙宗時夢金甲神自稱錢肅王王年八十一髙宗亦八十一都錢塘事亦不偶此事未必信然然心之所存鬼神符應或見扵思夢著扵事為徃徃有竒遇以此益見天下大同之民情矣又㨿宋史以乙亥取江州亦以乙亥失江州以丙子取江南亦以丙子失江南以己卯混一天下亦以己卯亾國則亦異也


師延 

桑中之非桑間吾已辨之按名山蔵云師延殷之樂人世遵此職精述隂陽明曉象緯以審興亾之兆紂滛于聲色拘延于隂宮延奏淸商流徴滌角之音司獄者以聞紂猶曰此淳古逺樂也更奏迷魂滛魄之曲以歡修夜之娛得免炮烙之害武王興師乃越濮流而逝或云死于水府故晉衛之人鐫石鑄金以像其形立祠不絶若果信然靡靡之樂非延之本心不幸遭罹亂亾之際不得已而偷生又何足深責溺水寫聲不過所傳聞異說未必信然矣詩之三衛即殷之舊墟其遺風乆而不泯故有鄭衛亂世之說是則不可掩也按簡兮四章乃賢者仕為伶官輕世自嘲之作實與延有相類者末章又緬思西方則是殷之遺民而勉為滛樂以恱時君者也不然有才有力何所不可必執賤役思去而不得也衛俗之前後一轍可知聖人所以採之也


藉口為亂 

革除反正之際必有人藉口為亂麗末之初彝以辛氏為言我朝靖難有李施愛靖社有柳孝立䓁雖乆逺之後必詐稱前代帝王之後陳勝稱扶蘇王郞稱子輿李昪稱吳王恪韓山童稱宋徽宗九世孫惟昪得志一隅能遂其術智也光武稱長沙王昭烈稱中山王皆景帝子世數遥逺流為庻人事苟不成與子輿何别成帝時掖庭御幸生子者輒死則非獨許羙人一子也是時纔經丙吉勤護王孫不奉詔命雖壓扵趙婞未必皆死安知非秘飬民間者存耶子輿之不為成帝子固未可㫁雖稱王郞其勢不變姓則不全苟使當時光武敗而王郞勝後世史茟果未知其誰與也前此新莽時已有稱成帝下妻子子輿者被殺其間不多年又有其人甚可異也至扵明之王之明千古疑獄至今人得以藉口特有幸不幸存耳


卑服田功 

堯舜之治文武之業大矣至矣然無食則不能遂食出扵農故文王貴為西伯而卑服即康功田功田㓛者即後世耕藉之功也執其事宜服其服如戎衣而御戎也卑者庶人之服也以上文舊為小人推之其義當然不獨親執小人之事亦且親服小人之服俾萬民觀感而興動如衮冕凝琉恐非其物康衢之逰尚且微服徃即田功何憚而不服後世名為藉田而費用鉅萬以此使人視效可乎一則先勞一則示儉任治者宜軆究愚謂冕而靑紘之類非文王時服韓詩外傳云召伯在朝有司請營召以居召伯曰此非吾先君文王之志也於是出而就烝庶扵阡陌隴畒之間而聽断焉暴處逺野廬扵樹下百姓大恱耕桑者倍力以勸此可以為證


丙午丁未 

貨殖傳以太歲所居之支卜年之水旱豐歉似無如此樁㝎之理以近事驗之故老云丁亥大水至六十年丁亥之囘果水又云辛亥大凶又果驗雖未必皆然槩亦有相近者也又如瞖家六甲六丙之類各有當治之劑附子茱萸湯之類是也其主五運六氣之說者徃徃有效不可誣矣吹劒錄云丙午丁未年中國遇之必灾宋時有術士上龜鑑謂自秦昭襄王五十二年迄五代凡二十一次皆不靖宋之丁未髙宗渡江淳熈丁未髙宗上仙獨嘉祐丁未則無他異自夏迄冬不雨丙午丁未在天之中丙丁屬火五行惟水火不冝旺非有興王盛徳未易當也又元以丙午丁未代宋明以丙午丁未代元皆可攷亦異矣康莭作元會運世其意相類


四維 

禮義廉耻謂之四維禮絶則傾義絶則危廉絶則覆耻絶則㓕傾可使正危可使安覆可使起滅不可使復也禮以貌言義以心言此身不放行也廉則不奪耻則畏人此害不及物也禮貌雖廢猶或有義心義心雖去猶或有廉潔廉潔雖變猶或有羞耻以至扵縦慾無憚其滅亾可待此即次苐事傾危反覆尚有庶幾之望或將未滅而改轍如救人毒疾惶忙憫迫冀及縷息之未絶而療治之也其意㘦矣


太玄 

邵子曰至㢤太玄嗟歎之極也八八九九其道兩立可以與易相叅然其文半是依㨾稍加竒詭而眩飾之其義之合否何可㝎也如羙厥靈根之類頗為後人所採故略選其可用者錄之㧞車山淵宜扵大人大位力也蛇㐲扵泥無䧺有雌君不君也東南射兕西北其矢不得其首也升危梯斧失之民也赤舌燒城吐水于瓶解祟也孔道夷如蹊路微如何不遵也澤庳其容衆潤攸同謙虚大也蟹之郭索後蚓黄泉心不一也達于砭割前亾後頼終以不廢也交于鸎猩不獲其榮鳥獸同方也嬰兒于號三日不嗄中心和也蜘蛛其務不如蠶緰無益人也童牛角馬不今不古變天常也駟馬跙跙而更其御更御乃良也夫牽于車妻為剝茶利于王姑不利公家也目上于天耳入于淵聦察極也何福滿肩提禍撣撣小人道也援我罦罟絓羅于野不能以仁也龍翰于天貞栗其鱗極懼墜也不濯釜烹歐歍疾至不潔志也豐墻峭阯三歲不築崩不遲也鴟鳩두001在林㕹彼衆禽衆所㕹也言無追如抑亦飛如抑亦揚也齧骨㘦齒大貪利也將飛得雨利登于天其輔疆也小子在淵丈夫播船濟溺世也燕食扁扁其志志在頼也
[난-001]鳩 : 鴞


焦貢易林 

焦貢易林其變極廣朱子作卦變三十二圖謂與彼意合然占之以易易有七變而已七變之辭不過四百四十八則一辭兼占許多恐無此理别有所著不贅至焦易則各具六十四占為四千九十六變按左國諸書不見此義恐無亂動而皆吉者也此亦吾已有說然或有竒中者壬辰之亂有占得人知其母不知其父之辭徃徃有如此者楊用修極賛其文章如簮短帶長之語謂髮亂而軆瘦也馮玄岳又採其古雅者或似失其㫖余間又正而錄之人面鬼口長舌如斧断破瑚璉殷商絶祀指妲己也去莘就蓼毒愈酷甚避井入阬憂患日生無所避也三驪負衡南取芝香秋蘭芬馥利我少姜尚賢尊奉也長女三嫁進退多態多態為害也千雀萬鳩與鷂為仇勢不敵也三嫗治民不勝其任事煩而亂也三手六目政多煩惑作事少而督察多也葛藟蒙棘華不得實身微而衆蔽也従蝟見虎雖危無殆自守者固也三狸捕䑕遮遏前後政繁事敗也酒為歡伯除憂来樂愛民得其要也齧齧貧鬼相責剝民太甚也鳬鴈啞啞以水為家不為世累也躑躅踟蹰撫心搔頭不知攸為也戴甀望天不見星辰籲訴不及也方口圎舌為智樞門正言獲福也不盡錄


範卦 

易主象範主數象有物而數有名故視物屬目六十四象是也言數屬口八十一名是也皆有㝎理而不可易也太玄潜虚以範之義用易之軆物與名不相停均何處討自一至九看耶至蔡氏之範圖不過如今布筭形是為得之易曰掛一以象三掛一則掛二掛三在中所以成卦卦所以得名其始亦以數推起也以此言之易不外數而布筭之圖亦可以稱象也愚謂太玄與京房卦序同房謂卦氣起扵中孚而玄之自中至飬無不相合卦起中孚之說始扵緯書稽覧圖而緯書作扵西京甘忠可夏賀良之徒與京房同時其流来逺矣玄既立九數之名則宜著九畫天生神物聖人則之幽賛生蓍範易何别以四十九䇿先掛一則餘四十八䇿其為四者十二也分二而揲之揲之盡則其兩扐或八或四也四則竒八則偶竒成圎畫偶成方畫再揲之如前或竒或偶三揲之或竒或偶成三畫乃合四十八䇿又三揲得六畫又合而揲之如前得九畫就九畫三分屬三才三分之中各屬天地人如此則與易卦軆别而義同未知子雲見之以為如何也


與斗相逢 

太玄云廵乗六甲與斗相逢斗與天行而日則日退一度閱六甲子而天與日逢也然一歲更添五日有竒其逢非甲子也十二歲則歴七十二甲子而適會矣然則歲星一紀與之符應揚子之意其在斯乎然毎年差五日四分日之一積四年而成一日十二年則得三日矣至二百四十年復以甲子日天與日會即八世之數也


遼金元 
 
契丹本漢之東胡避居鮮卑山則與鮮卑相近而在并營之界及其太宗徳光破渤海㨿全遼之地而遂改國號曰遼并有燕雲十六州金國暴興天祚帝延禧勢蹙宋徽宗親寫招之曰若歸中國當以皇兄之禮相待賜甲苐極所以奉飬者天祚大喜其事為金人所得移檄極其詈罵宋史諱之事不果遂走雲中及金克燕京自隂山奔党項萬里之外為金將婁室所擒射殺之以萬馬踐其屍若報仇然意者渤海無罪而遼滅之金是渤海餘種讐㤪已深必窮追而得之也麗太祖亦以渤海之故擯絶遼使謂無道之國其事雖不可攷必有極慘可惡者也不然何必戮屍而後為快耶其族耶律大石率餘衆奔西域數十年間勝二十餘國地方數萬里國號西遼凡六世七十九年而亾廟號徳宗西民思之不衰後契丹遺種金山金始二王子脅河朔民自稱大遼收國王建元天成為蒙古所敗席卷而東我將趙冲金就礪䓁與蒙古及東真兵擊之三年而僅滅也金國本女真之種落起扵白頭之東北鏡泊之間滅遼入主中國至海陵王遷都燕京復遷汴京世宗即位扵遼陽是中京也宣宗復遷汴至哀宗守緖元與宋挾攻扵是出奔河北又走蔡州自焚死金遂亾當其未亾其餘種蒲鮮萬奴已稱帝扵東邉國號大真我國所謂東真皇帝也元運方興而不能禁亦頗為我國邉憂其建都傳世無所攷蒙古帝起扵沙漠滅金滅宋改國號曰大元年號曰至元乾坤之義也至順帝出奔湯和欲追之徐達不従以其應天順人諡曰順帝其衰營宮室扵我之耽羅為蔵逃之計卒死扵漠外明皇帝遷其支屬扵此為島民後遺種在北遣使至我國所謂北元是也今之時長城之外皆稱蒙古然柵外東北諸落最強似是契丹鮮卑之餘落他日必將再主中國識務者攷焉


倅子 

擇士入官古之道也擇之奈何使銓官注之銓官用私使公卿薦之公卿用私使州里奏之州里用私矣近古有門䕃取才之規余猶及見其人也申明此制有以防勢力之濫叨然三十年一世之間式年進士二千又種種設增廣試如式年之例卿相子弟殆無或漏而進士則無所防限既開捷徑扵是以取才為辱才不才便成度外也橫渠張子云近代公卿子孫工聲病售有司不知求仕非義而反羞循理為無能不知䕃襲為榮而反以虚名為善継誠何心哉古者夏官國子存逰倅使之修徳樂道倅音醉副也逰倅庶子之未仕者禮燕義有庶子官即所謂倅子也春合諸學秋合諸射以考其藝而進退之其法極宻今冝講究此制聚國中進士而講合道藝䓁其次苐方許入官庶其少補今也卿宰之家無非進士進士無非入官入官無非臨民民安得不困


元之亾 

昔者魯城門乆朽欲損夫子趨而過之弟子曰乆矣夫子曰吾惡其乆也乆則終必一損所以益懼也安知今之非其終也常人之情惟以不損為常故畢竟為其頽壓矣國内之事猶可㢱縫而撑過至扵外亂將何以必保其有無今日偷安冀如昨日今年偷安冀如昨年不知明日明年之或不無變異愚下常態也元人既主中國罷戍役無飛蒭輓粟之勞輕徭薄賦民生富逸然尊夷賤華外内官長莫非本國人中土則不過叅佐夷官不習華語上下之情不通易成誣枉功罪之際又不免偏係轉失中土之心所以雖得必敗也華與夷本非族類均覆混治尚患涇渭之别况顯示親踈之迹耶及其衰也無叛將而有叛民張陳明劉之徒莫非中國人此皇明所以折箠笞之也似聞中國怒呂留良華夷之論禁用胡字以彝代夷累起大獄此恐非長乆之圖若然害必至扵東邦我之所以待之者又非周詳無釁吾恐魯城之朽愈乆愈懼耳

磨兠堅 

磨兠堅黄帝時人黄帝金鑄而三緘其口緘則不得言言可以慎而不可以無矣孔子奚取扵斯也詩曰無易由言無曰苟矣莫捫朕舌言不可逝矣由言者口也苟者姑且為之也舌在口中捫之不得言出扵舌雖欲逝去而無迹得乎當其出話疑若無妨故姑且為之不覺其禍大皆慎之義也磨者如圭之磨玷兠者緘封其口舌也堅者如鑄金之不變也若但如此家無法語國闕司直患浮扵苟言矣聖人著慎言之義扵易十二扵論語十五扵戴記八此但戒其苟而已矣此身計非國謀也後之人處扵閭里則妄談不忌出而事君以緘為能抑磨兠堅為之崇矣


四目四聦勲戚 

經曰視而不見聽而不聞目司視耳司聽所以見聞者心也心不在焉耳目雖開心官不攝將何以察其形聲但目明者視逺耳聦者聽微故蔽目掩耳心亦無所用能也國有君主君必待臣而後能察故立四目四聦之官如倉頡為黄帝四目是也其四方緫領之職有四岳則司察之官亦必有四也是以有君而無臣者闔眼而不見泰山塞耳而不聞雷霆也有臣而無君者静聽熟視而昏霿不覺也如是者目必終蔽耳必終塞而已矣治政之奸蠧莫如勲戚不獨下末由如何人主亦且拱手矣以外戚言則漢文不用竇廣國其慮逺不可及史家尤之此何異奚童強作解事耶夫人有父則有母帝王何别下以尊君為重君之上有母母不見尊子必怒怒之或售而生殺在手司其機權者戚里也人無不貴貴無不恣過不敢發罪不敢誅衆情附焉百僚慴焉國之敗亾可待也其故何也其人未必皆索性為惡習扵怙終轉與外朝背馳背馳則立敵立敵則傾軋其勢不得已至此也文帝不但不用廣國又殺將軍薄昭使外戚不得肆扵是漢治淸明非後之可及史家又以此為尤更煞不曉事法既大㝎母后不敢與焉故當時不聞后之不食憂慽而乃以未然者為諉何其曲㢤若但以太后而廢法孟子何以云瞽叟殺人舜竊負而逃哉此兩說啓千古無限弊端為昏君口實矣惟趙宋家法甚正肺腑之屬不在寵位不許私謁卒免梁竇之禍㝎制使然也盖不革南唐之羙規也按麗史辛禑元年授韓略㙜官慶復興曰古制外戚不除言官禑強之復興力諍終不授南唐及髙麗兩事宜為千古人辟之所鑑也近世有李相端夏請授國舅外職為朴㝎齋泰輔彈駁朴雖竄而國舅某亦終不授職惜乎朴疏猶不及復興一段事並與戚屬嚴置防限也縦未能即施辭嚴義正可為後世則以勲臣言則漢文之入也宋昌之外有張武䓁従行六人後六人官不大顯武之受賂更加賞賜而愧耻之其公正如此傳世乆逺實扵此兆眹


銘 

鼎彝器物之有銘自黄帝始其巾几銘曰予居民上揺揺恐朝不及朝惕惕恐夕不及夕兢兢慄慄日慎一日人莫躓扵山而躓扵垤後湯有盤銘武王有盤孟䓁銘銘字従名朱子謂名其器以自警之辭物必有名因其名為之警語故曰銘是謂顧名思義也後人銘則有餘但欠一箇思何益㢤


商容 
 
武王伐殷式商容之閭容賢者而不與數扵三仁之列不為聖人之所許也韓詩外傳商容甞執羽籥馮扵馬徒欲以伐紂而不能遂去㐲扵太行及武王立為天子欲以為三公辭曰吾甞馮扵馬徒欲以伐紂而不能愚也不争而隱無勇也愚且無勇不足以備乎三公遂固辭不受命其事可疑謂之商則必殷之宗臣執羽籥則必隱扵伶官也渠何可以伐之假使謀成史茟當書曰盜殺此君子之所耻也然而不歸扵西伯其智不足多也武王之敬之者不過為伐紂故也此夫子所以不稱也雖比倫扵髙接離張良伍孚施全而髙張非臣也伍施非君也殆不及扵四子武王之式之者何為尚論者當攷


八月芄葦 

詩云八月芄葦雖若大早農家例以此物為紏笠故至霜後始刈用之亦好然當其茂盛中實性勁材中簾箔如人之盛年筋骨強韌也及其葉衰摧落則皮肉踈脫中虚莭通易以傷折如人之血枯髓竭無氣力可任也古人事事詳盡如此秦風云蒹葭蒼蒼白露為霜此求賢之作也君子抱負才學不遇扵時將不免老死溝壑則豈非可惜之甚耶三復此詩為之發歎


顔淵進止 

子謂顔淵余見其進也未見其止也夫子何以驗其進止也所謂進者先知後行知不進則行不進可知以知言則今日格一物明日格一物格多則知進子曰吾甞終日不食終夜不寢無益不如學欲門人之問學而進也盖憫其居聖人之門不思及時而學自畫者也比若絶域殊俗其風習物産非臆度可審苟或幸值其人則必如飢渴之扵飲食惟恐其人之不乆留必急急詳辨無有遺憾也學子之居師門亦猶是也夫子雖常提耳導掖終鮮憤悱而深得惟顔氏之子日日請益今日得一事明日得一事有不學學之不能不措也有不問問之不知不措也有不思思之不得不措也有不辨辨之不明不措也有不行行之不篤不措也此之謂進也若有勝己而不従聽未聞則欠伸而顧他深微則不荅不曉則強辨好與雜類處此所謂止也古之善學者以知問扵不知以多問扵寡下問而不耻况有可師乎就師不逺千里况邇者乎或謂有事故或謂無騎乗或謂力不足多疾恙皆不進之題目今名為學問而遇先覺則曰更求其賢殊不知人亾而便悔得暇則曰只待事了殊不知了後事又生甚至博奕逰走無所用心日退而已哀哉


歸鄕 

勝國之制其竄黜者重者謫無人島輕者歸鄕歸鄕者放歸田里也殺之可也置之松栢之間可乎歸鄕雖若太輕使歸其鄕而不敢離則亦甚苦可懲矣其意與丙吉長休告相似椽吏有罪贜不稱職者吉輒與長休告無所案驗休告雖輕長其歲月使不得復其職則人之畏懾反有甚扵一躡絶島而旋加蘯滌也何也凡犯罪莫非因官售奸官不得則計莫施世之忙奔急走孰非為官利故耶吉可謂知要矣今世朋黨之禍究其源不外扵縻爵或以此得罪逺黜不幾何時而較其逺近超擢賞功蠖屈所以求伸故蹈死地而有不憚也若申歸鄕之律擇黨心者大則限十年小則限五年家于京者屏郊坰之外任其閒住則有寬刑之號而小懲大戒矣然若遇赦便解則法不行矣達官奏而釋之則法不行矣故曰一年再赦好人喑啞亦湏先防此路而後方有效


山虞 

書曰疇若予上下草木鳥獸僉曰益㢤帝曰俞咨益汝作朕虞釋者謂聖王同仁者非矣孟子曰使益掌火益烈山澤而焚之禽獸逃匿乃此章之註解也草木暢茂則焚之禽獸害人則驅之是謂順治草木鳥獸也草木太盛鳥獸必至鳥獸至民生被害山虞之職不獨愛飬亦冝剗除其害也史記云朱虎熊羆為伯益之佐以惡獸為名者必因其除害而稱之也人與鳥獸如華夷之辨雖殄滅無遺育未為不可孟子之好辯一章首尾專為禽獸夷狄而發其患同也舜時伯益驅之周時周公驅之所以為功是不獨思所以驅之其未至實合思所以殄之其功掌在山虞之職舜所以别立其官春蒐秋獮乃其設施也今若别置其官視同夷狄率衆逐捕賞功如斬馘則彼孤行草間之蟲顧何能為民生之毒痡任司牧者念未及此可異


古之官制 

治不可以無臣臣各有職可以專任効能是謂百工自包羲至黄帝堯舜十三卦所見即象天法地都不出農工之業其詳無所攷自少昊氏略見其義其分至啓閉皆暦正之屬官祝鴡鳲爽鶻為五鳩即司徒司馬司空司寇司事之職意者暦正理隂陽順四時宅百揆而為冡宰鳯所以為羽蟲之長也五雉利器用正度量則後之共工之職也九扈為九農正則后稷之職也其要又不出扵農工二道此飬民之本務也堯時羲和仲叔及鳩工平土不過如此至舜命九官則禹先平水土作司空周官司空掌邦土居四民時地利則本為墾闢空荒之官而仍使宅百揆此冡宰之職非司空之本務也然後棄為后稷而播百穀九扈之職也契為司徒而敷五敎所謂富而後敎之也祝鳩之職也然後其不率敎者不可不刑禁故命臯陶為士不率之大者曰蠻夷小者曰寇賊不去此民不得安居也爽鳩鴡鳩之職也然後器械不備無以作事而禦患故命垂為共工五雉之職也水土俄平草木暢茂禽獸害人故伯益烈焚山澤驅惡獸而逺之然後禮樂可行故命伯夷秩宗命䕫典樂然後命龍出納君命君命者如綸如綍易致變亂而政令所以敗失此與百揆之任為始終條理在天則紫微中宮也太微外朝也北斗居其間如喉如舌納言是也盖共工者實後之司空士是司寇而兼治蠻夷寇賊司馬在其中也秩宗鶻鳩之職也比少昊之制五鳩五雉九扈咸備而添虞典樂納言三官也殷制見扵洪範其司空司徒之名仍在改士為司寇而别置師之官司空后稷之外有食與貨改秩宗為祀與賔不置樂官或者敎總扵司徒故合以為職耶至周樂官列扵宗伯可以旁證損益各因其時宜有異同而究厥本㫖都不外扵飬民二字自少昊至周公一貫可尋學者所冝推


財貴黄金 

民之所頼以生者財也財之最貴者黄金秦聚金珠扵咸陽漢頼以取椘椘用范增則漢之有天下未可必遂以四萬斤間之是則計其不如此不能有功也文帝云百金中人十家之産則十金為一家之産而漢以一斤為一金四萬斤則中人四千家之産非秦預積以待之漢何得以資之咸陽之敗㪚失之餘尚有不盡如此民間之空虚可想文帝之即位賜太尉勃五千斤丞相平將軍嬰各二千斤朱虚襄平各千斤典客揭千斤一朝之錫至萬二千斤之多天下本無事天乃以秦擾之使亂又以秦聚財資之漢則拱手得之矣秦漢興亾之機不過如此其間智者謀焉勇者力焉是大勢之釀出而已文帝承秦之弊躬儉以示天下天下乂安四百年運祚自文帝胚胎飬成始知奢儉二字為廢興之兆眹故六國大夫無玳簮珠履之奢則秦未易折箠笞之後世之一盛一衰莫不為龜鑑


守城之具 

流賊時賊圍城多殺婦女裸而倒竪露其隂城上火炮皆炸裂守城者又取鷄狗馬之血遍灑之銃丸始發也遼陽之戰敵用穵車衝撞壊城穵車者外周板屋砲石不能害人居其内運車直抵城下中置鐡挺設機囘轉無堅不破城上又用硝石褁火投其上硝性穿入板皆焚燬不記全文大槩如此麗時朴犀金慶孫守龜州蒙古大至創樓車及大牀褁以牛革中蔵兵薄城底穿地道乃以砲車鎔鉄液以瀉之燒其積草蒙古又以人膏漬薪厚積縦火灌水火益熾乃取泥土和水投之火滅此皆守城之所當知元之攻金有人油砲


道問學 

中庸尊徳性而道問學致廣大而盡精微極髙明而道中庸温古而知新敦厚以崇禮朱子以存心致知分開說然終不得其曉然也以文勢看則致廣大以下皆道問學之事至敦厚崇禮則以行言盖尊徳性更不湏言功夫次苐惟道問學有許多條理也致廣大博學也博則恐泛濫而不能精察極髙則恐過髙而失中其㫌得旋失或得少為足皆可戒也然後重厚者或涉糢糊守正者或涉刻薄行事宜光明正大也如是用㓛雖扵本義差訛亦似有功故姑識之


古今人表 

班孟堅為古今人表自聖人至愚人分為九䓁是甚緊要子貢方人而聖人責之較量賢愚虚內騖外其弊也亦甚甞試思之人莫貴扵才徳莫賤扵悖亂或世逺事堙君子小人之情實不得暴扵後世是志士仁人之所以扼腕憤慨也孟堅猶得見周秦以前典籍之詳燭其心迹抑揚為断案使人有所去取其意亦善姑舉一二帝摯堯兄也其亾國也其事不傳或者賢而為權奸所廢也㪙手舜妹也亦恐嚚母之女而為舜之助其完廪浚井先事有備也平王弑父斧鉞甚嚴也鯀妃女志必為方圮之助者也尹諧死扵名人或疑其不當殺孟堅必見其懐詐盗名其惡更甚也頼此一書發千古掩昧之迹亦快哉


忌功 

將選武藝何必薦逹發號前試舉重射㣲十目可别矣至扵將才非平時之所察兵書之外更無可試雖使膠柱之或間外此無術矣若相以軀幹則白起之精悍可廢制以階資則韓信之落魄可廢較以騎射則杜預之射不穿札可廢察以過失則李靖之身掛罪累可廢裁以文學則韓世忠之目不知書可廢矣夫大將之功成不在馳突射殪其接刃擒殺終頼軍校之力雖使軍校勇力而苟不親上死長則亦將敗失然則當無事之時厚得人心者是將才也誠之扵邉徼試之扵京營撫循得其宜衆思報效豈非勝敵之道乎至扵窺敵制變叅伍出竒則終不可以預度故若至兵禍連結深謀逺略必㧞扵偏裨之間而常日崇爵厚祿非其人也然此䓁人必為䜛賊所嫉事成而功髙故也功髙則妬權重則疑此無可防之術宋之時王徳用狄靑名將也孔道輔歐陽修名臣也孔之䜛徳用則曰貌類藝祖宅枕乾岡歐之䜛靑則曰身應圖䜟宅有火光且以得衆情為患至比諸朱泚其舌亦毒矣身起微賤則惡其微賤功大則惡其功大得人心則以得人心惎之幸頼宋法寬大不至誅滅矣以壬辰事言之李忠武既樹大勲受刑被竄苟非柳西厓之矢心㧞擢則不過溝中之餓瘠矣忌功賊害之人何世無之說到此亦無如何矣余謂壬辰之國存都繫忠武一人宜従享世室以勸後人也

䘮家之狗 

䘮家之狗見史記人謂失家之狗家語註䘮家主人哀荒不見飯食故纍然不得意以喻孔子之不得意人雖哀荒狗何甞不得意見扵韓詩外傳者稍詳姑布子卿謂子貢曰汙面而不惡葭喙而不藉還而望之羸乎若䘮家之狗子貢以告子無所辭獨辭䘮家之狗曰既歛而槨布器而祭顧望無人意欲施之上無明王下無賢士王道衰政敎失強凌弱衆暴寡百姓縦心莫之綱紀是人固以丘為無當之者也丘何敢乎其意謂山原之上布設爼豆無人饗食惟狗望而願言以譬世無明王惟聖人冀有所施也但不知汙面葭喙之為何指耳


桓文用才 

里鳬湏御而晉覇漢祖效而封雍齒管仲相而齊覇唐宗效而進魏徴智者惟視今之用舍不念前日之愛憎也今夫肌膚為木石所撞拶氣壅血聚疙瘩將成腫膿這氣血従何而為害乎無此撞拶皆順行之吾有也苟能糝附藥料而善治之壅者通聚者㪚復為吾榮衛之良助矣或惡其壅聚磨軋增勢則膿成而潰肉爛而缺大者死小者病灾患不可言矣晉齊之君能曉此理存國㝎民名垂後世豈若蔵怒宿怨棄才失機既安而復危也㢤


孔璋上表 

杜甫哀李邕詩極道其寃盖忤扵權貴誣以贜賄時山東布衣孔璋上表乞代死曰臣與邕平生不欵臣知有邕邕不知有臣舉賢仁也代患義也臣獲二善而死死亦不朽生無益扵國不如殺身以明賢臣獸視禽息雖生何為其忠梗如是宜表出也不但此也其書又曰韋氏恃勢言出禍應而邕挫其鋒雖身受謫屈奸謀中損此必㨿實而言之也璋聖人之後也語雖抗直義則未也不知其末梢如何至扵布衣而必期一死則非聖人之意耳


竹栅竹笆 

壬辰天將楊元守南原城倭編竹為栅銃丸不能過盖竹軆圎滑丸至扵竹必違脫不撞不撞便止倭従其隙放丸中城上人人不敢出倭毁廬舍搏束草稿一時填壕湏臾與城齊蟻附而上城遂陥都御史張楷之討福建賊製竹笆三百五十面如牌制糊以紙畫獸形賊鎗入竹隙急不得出為笆所制多被擒遂敗潰此固用兵之當知也吾聞銃丸不能穿綿纊及帷幕若竹笆之外褁之以布帛逰動之物益可以禦丸矣然兵刃相接刀鎗矢丸猶有可禦之器惟挾棒未可易當百種器械皆被擊碎血肉之軀將何以得逭或云童箭能射逺洞堅不避風雨勝乎銃丸其果然否


文王受命 

伯夷太公聞西伯善飬老而歸焉當太王王季之世則不然周家雖尊以頌之其徳未有以来天下之父也不然二公者避紂之虐逺遁扵東北之海不肯西向則可以想見矣文王之善飬老不過制其田里敎之耕織故能導之飬其父母而推及扵鱞寡孤獨然則紂之所以失天下亦不過虐使重歛使不得耕耨無以飬老也老吾老及人之老㓜吾㓜及人之㓜為殷周興亾之樞要詩云周雖舊邦其命維新命何以為驗由扵飬老兆扵兎罝成扵皇矣近者舉之故逺者来昧者攻之故天下向之帝謂文王乃其受命之符也文王之三章云思皇多士生此王國王國克生維周之楨濟濟多士文王以寕彼思皇濟濟豈必皆胎飬扵岐山之下㢤如鷹揚尚父不逺七千餘里之地負笭箵而待飬扵一偶上帝之命何必諄諄而後可明耶


周封同姓 

武王既平殷亂封建天下同姓之君獨五十二其文昭武穆及諸姬氏自非狂惑大不道皆忝五䓁之封夫天下者天下之公物非一人之私有也武王雖有功烈安得以專之如是而能免義士之非之乎余謂聖人無私此亦必聖人之大公何也王者義主也賢哲得而不肖退天理也殷人擇賢其意本善然擇未必得賢而覬覦羣起乃反所以促其亾與其不能善處而致亂寕不若樁㝎立嫡之法猶可以守經而維持此武王之意也以天下言之封國亦然周有天下謂之宗周姬氏之扵天下如周家之宗子也布列同姓為之藩翰立天下之楨榦他姓者不敢干則比諸更奪迭售朝遷而暮易果誰為得失乎不爾則其扵天下不幾扵傷殘乎此聖人所以立大經㝎民志而為天下慮逺也故前此未聞有宗夏宗殷而開口輒言宗周是以後来桓文之䧺驁莫不藉手尊王而周獨享八百長筭其義扵是始見矣但所封地既非八百来會之國即誅戮之紂黨也何其若是之多可疑


聖之任 

夷恵之化至扵廉頑立懦敦薄寬鄙其存心如此故見效如此所謂過化存神也伊尹曰我先覺者也非予覺之伊誰為所覺者何物覺之何方必是堯舜相傳之學其學亦不過曰危微精一執中之義也大禹之後寥寥無聞惟尹任之思天下匹夫匹婦有不得其所者若己推以納諸溝中即堯舜病博施之心也其耕扵有莘之野嘐嘐然恱古之道古者堯舜也恐是傳五百年不傳之綂者也夷之清恵之和終在伊尹力量之內而若尹者幾扵中道矣然而孟子舎是何也天降大任任在身上便有不任不措之意故一就二就知桀審矣何至扵三就殆有損扵可以止而止也夫愚謂任與果相反任公而果私也自聖道絶許多名臣便是任底意思不足此世之所以不復治也


宋璟羯鼓 

宋璟善擊羯鼓人謂明皇好之臣庶従風也此殆不然羯鼓非正樂即昏君滛荒之醜習鐡心石膓其可屈而循之耶此人不過牝朝濁穢時稍示矝持如大凍中一㸃風和意思也何足稱㢤曌之極滛窮凶滅宗易社其罪惡千古無對苟使守正不阿渠何能髙位厚寵始終全身耶况吮癕䑛痔得車愈多何足云㢤婬婦俄斃嬲孫継位刼子之妻取夷之樂其臣手桴助歡其為人可知余謂璟仁傑才是三分人至崇說軰流不與數焉璟知易之之刺客避身僅免仁傑博賭易之珎裘衣之而出終不能引身而退令人當食欲嗀


一視貴賤 

崇髙莫大乎富貴苟不害義豈非所欲一視貴賤非所聞也故在我得之為喜則其在人寕不與有幸焉孟子之喜而不寐是也但不冝為之增加分數焉耳沈存中曰勢在則羣螘聚羶勢去則飢鷹揚雲悠悠濁世何足恠者有識之士不必露徐偃之剛膓但請拭何叔度之冷眼此終是意思不㤀如曰一視貴賤則有慊也漢徐偃相齊遍召昆弟賔客㪚五百金而數之曰始吾貧時昆弟不我衣食賔客不我納門今諸君迎我或千里與諸君絶矣此隘矣過亦均矣何叔度子尚之為吏部郞告㝎省傾朝送之叔度聞之曰此是送吏部非送何彦徳也此猶是褊心不禁也皇甫謐従姑子梁柳為城陽太守之官人勸餞之曰柳為布衣吾送迎不出門食不過塩菜貧者不以酒肉為禮今作郡而送之是貴城陽太守而輕梁柳如謐者君子人歟君子人也書此以為戒


太甲篇 

殷湯之聖智以伊尹為阿衡而立太甲為嗣其賢與否豈不能早見而豫圖乎設或湯偶溺愛而尹若不許則不立矣以既立能放之權恐無未立而難沮之理前既順㫖後行黜陟啓萬世無限口實幾扵不明不智矣余扵太甲篇上反覆求之想其人未必是極魯純惡似是用智習私狎昵宵小不覺自陥者也尹之戒辭必將㘦中其過商其語可以知其事其曰若虞機張徃省括于度則釋者何也凡立法如虞之有機其為器則張之而已惟其矢括所注非機所知也用之者向東則東發向西則西發造器之本意雖為射獸而不肖者用作害善之技故必湏中其法度然後可放不許胡亂而任釋也太甲必憑湯之法騁私以戕人故云爾視逺維明聽徳維聦者何也逺者乆逺也徳者合理也凡自作聦明者惟取目前之快而不慮後弊不恤悖理故必湏舍近效而察及深逺方是為明又必湏擇其中理而後聽信方是為聦盖太甲不如此也有言逆于汝心必求諸道有言遜于汝志必求諸非道者何也凡人主私意作主于中忠諫之至必求之以違戾思之反覆歸扵罪過而後已焉諛媚之来必求之以宜當思之反覆歸扵裨益而後已焉故戒太甲之不能如此也其終曰君罔以辯言亂舊政是其諸所過惡必綢繆文飾眩亂憲章足以欺人而誣世也因是推之其才辯亦能要譽取寵雖伊尹之明有始不能盡覈者矣但未知復辟之後其能革心易慮圖惟厥終乎尹之言曰臣罔以寵利居成功此尹之脱然去位自明其心之靡他亦既顯示天下以不狎不順之大道也此又湯之布置已有如此者矣


盈哥 

東史女真有盈哥烏雅束而不詳其事是闕文也遼女真部莭度使劾里鉢疾篤謂其弟盈哥曰烏雅束柔善若辦集契丹事阿骨打能之此皆劾里鉢之子而烏雅束為長也劾里鉢變弱為強遂破桓䓁部基業始大初建官屬其官之長皆稱勃極烈後盈哥嗣盈哥死烏雅束嗣烏雅束死阿骨打嗣本姓挐氏云


卒休愈怠 
 
曹瑋知鎭戎軍出戰虜引去乃驅所掠牛羊輜重緩驅而還虜聞而遽襲之曹使人謂曰暴軍逺来必疲甚我不欲乗人之怠請休少選虜方疲甚欣然従之又謂歇㝎可相馳扵是一戰破之徐謂其下曰逺行之人少憇則足痺不能立人氣亦闌吾以此取之髙麗李子晟擊東京賊云凡疲卒休則愈怠曠日持乆賊得我情恐生他變不如急擊突出奮擊大敗之曹瑋善揣賊子晟善自量各有攸當


將家當講 

狼膓直故焚其屎為狼烟堡鹿角向外自衛故樹木為鹿角寨皆兵家之出竒也梁武時欲以紙鳶徴兵驗之不然終非逺逹之用矣睢陽之木驢廵城其制未聞通典云以甕盎埋地枕其上可聞逺近軍馬聲其理必然矣順天之戰天將楊元先審羊馬墻當時必有此物未知今之有無也此見宋史劉錡扵順昌傳城築羊馬垣穴垣為門金人縦矢皆自垣端軼著扵城錡用破敵弓翼以神臂強弩自城上或垣門射敵無不中皆將家之當講


忠變為諛 

居官如戰士戰士出門忘其家聽鼓㤀其身然後敵亦可以取勝若復怯懾顧望終必䘮師而隕首矣然戰士猶是不獲已而従軍仕宦者士之樂為也樂之者樂其利也利之則未必皆捨生取義故不能犯而勿欺臣莭多虧也詩曰彼其之子邦之司直其不能直道事君則或求榮而反為害也直而無害何憚而不為以草芥之微命觸雷霆之威怒或多徒死而無益扵事矣抑商量輕重而有所不為也昔郭君出亾而渴則御者進酒飢則進脯曰知君出亾故備之也君曰何不諫曰恐先郭亾君作色曰吾所以亾何㢤御者轉其辭曰太賢也君曰賢何以亾曰天下無賢而獨賢是以亾也扵是逃去故郭君身死野中為虎狼所食御者非不欲忠而逃之者畏死也始皇得侯生將車裂生曰知死必勇陛下之滛萬丹朱而千昆吾十亾而無一存也曰何不早言對曰恐言之無益而取死今臣必死故陳之始皇喟然釋之由是觀之郭君作色而忠變為諛侯生知死而直言得釋君臣之際其可以智計為避趨耶


楊暄 

人言明英宗天順以後剏艾改觀殆未也素性暗劣終不覺王振之誤國刻木像其形而葬之又日漸聲色奢侈以銀豆金錢䓁物撒擲令宦官宮女争拾為開笑編修楊守陳賦銀豆謡其末句云願將銀豆三千斛活取枯骸百萬人遂傳扵世時有都指揮門達橫恣羅織惡袁彬李賢謀去之使邏卒摭拾彬隂私數十事上之下彬獄栲掠將置彬死有彩㓒軍匠楊暄者擊登聞鼓訟其寃且發達不法二十餘事上令達逮問逹逼令供李賢使為之暄懼栲死獄佯應曰諾此實李閣老敎我為之我言扵此無人證見不如多官庭鞫對衆言之逹以聞之會法司訊扵午門暄大言曰死則死我何故妄指他人鬼神昭鑑此實門指揮敎我扳指也逹失色計沮彬遂得従輕調南京暄亦免彬猶如此其他如何說凡忍扵不忍者將無所不忍也曹石之變亦未必非驅迫使成也當時有曹欽者馳突胡亂殺人死而後已意者已在窮蹙百分地頭而然矣彼楊暄一賤工拚死敢言與孔璋之請代李邕死其義一般義之激發至扵輕生乃無所為而為之也比身為大臣言官而任見善良之枉死何如也


獻吉疏 

李獻吉之疏曰天下無智愚強弱舉俛首捧心以事我者以有法維之且畏死也今死而愈扵凍餒鞭笞則彼亦何所不至耶此言有所本晏子謂齊景公曰齊國五尺以上力皆能勝嬰與君所以不敢者畏禮也此又有所本夏書曰予視天下愚夫愚婦一能勝予一人三失怨豈在明不見是圖䓁是一般說苟使羣下皆叛則為一夫一夫敵一夫以宴閒之身其能當力役之麄悍耶始之衆叛矣次之羣臣叛矣終之親戚叛矣猶不敢顯見来逼者上下之分素㝎也及至一朝去位有力之勝無力必然之勢也其義已不有餘藴矣周末尚以禮義持世諉以畏禮則有耻之之心及亂之已極禮有所不足懼則宜只以法言懼法之能害已也若凍餒鞭笞之害已甚而力可以勝則必將思所以勝彼而免苦矣其意轉益㘦矣獻吉之言其始發其意豈不曰君雖昏劣至到之言庶幾有覺耶然彼猶不悟幾陥不測幸因康海而得免詩曰誨爾諄諄聽我藐藐


岳飛純孝 

臣義多般有為功名而發者有感恵而發者有義激而發者其無為而死生以之者真忠莭也如是者必従孝親始孝者本也故有孝而不及扵忠未有忠而不孝扵親者也如岳武穆之忠誠天理之直遂豈非所謂資父事君也哉特因其一莭太重他反為其所掩人不及識其純孝則惜也飛之従髙宗渡海留妻飬母姚氏而河北淪陥訪求數年不得俄有寄聲云為我語五郎勉事聖天子無以老媪為念飛竊遣人迎之徃返十有八然後歸後宣撫襄陽母死與子雲跣足扶櫬歸葬不避塗潦蒸暑將佐有願代其役者謝却之路人無不涕泣既葬廬扵墓側上遣使起復連表哀訴其辭云以孝移忠事有本末若内不能盡事親之道外豈復有愛主之忠上悉封還其章親札慰諭猶不起勑監司守臣請之又不起責其官屬以重憲使以死請始奉詔復屯襄漢三年不觧縗絰此說可以垂敎者數段姚氏勉其不以己為累而十八返然後徃者或恐害扵忠也躬扶櫬不許人代者必欲殫誠扵孝也表言忠孝之本末者明倫行之原有路脉不可亂也雖強起而衰絰三年者尤有補扵世敎䘮不可以不三年苟非臨陣禦侮用衰莅政實無兩妨脫衰即吉自康王之誥已有先儒之致疑此短䘮之作俑也至明仁宗屏斥羣議衰絰臨朝惟武臣張輔従之義正事順竢後聖而無疑也


與亂同事 

伊尹曰與治同道㒺不興與亂同事㒺不亾至于後世與亂同事則必亾無疑而雖與治同道未必皆興何也民情雖恱而武力尤勝也孟子扵滕文公勉其效死而民不去強弱大小之别仁義有不暇施矣殷周之國既逺統合天下威勢已壯容有如此者若滕之一小邦而強胡鉅盜殺掠為能寕有自全之䇿韓非述之曰與死人同病者不可生與亾國同事者不可存此截去上一段演其㒺不亾一句其意亦是


介者不拜 

少儀曰武車不式介者不拜註不以容禮下人曲禮曰介者不拜為其拜而蓌拜也疏蓌者挫也戎容暨暨著甲而屈拜則挫損其戎威之容也盖戎事以勝人為主故其禮不習扵卑下所以勸其壯勇也尉繚子曰竭人之力不責禮故古者甲冑之士不拜煩人而欲乞其死竭其力自古至今未甞聞矣兵死地也其送之也天子為之跪而推轂不如此無以感動其忠莭也豈可以跪拜曲謹責之後人不達乃以甲冑在身為觧者淺矣


儒行 

小兒之學必先讀儒行一篇先知君子有如此志行然後出而應世方有所措之地世既惉懘鉤曲鈆繞之說逓相薫染苟非生質之十分剛方無以自立風吹草動輒先驚恠湏守在吾身心可免扵坑塹也火本熱物氷凍之日而熱不减爍金之莭而熱不加特立宜若此也淮南子曰烏之啞啞鵲之唶唶豈為寒暑燥濕而變其聲㢤故士有一㝎之論女有不易之行此說亦似有補


幸生 

天綱恢恢踈而不漏此固至到之言也然乖亂之世革代之際或忍扵不忍恣行不忌而福祿長世人皆耳聞而目見立敎之道雖如此誰肯信受故司馬遷之言曰竊鉤者盜竊國者侯侯之門仁義存焉忿疾之辭也事情如此而設為言語為垂後之法則沮人向善之心而害道莫甚若曰有如此者則可也謂天理即然可乎古今身為不善而畢竟戕身禍家亦何限是以聖人見愚俗之嘵嘵迷向故只云人之生也直罔之生也幸而免矣意無滲漏也彼紛紛悖倫之徒不過幸生上立說庶幾其得之也多見人靡靡觀效不擇迂直不憚為非刑辟随之亦可哀哉


經文鍜鍊 

余衰老之後毎閱古今書籍東人之書必不及中土人後世之書必不及前古人無論其言議虚實其文章風骨若風頽水下其勢有不可挽也余平生好觀書㢱老㢱覺有味只自道前此皆虚飄飄過世也不知更歴五年十年之乆所見得如何也吾年已七十餘死在朝夕數年之後理宜澌盡吾知終不免昧然畢矣夫子聖智也亦有假年之歎推類而思之湏假百千年而後方庶幾窺其門墻也六經文字誰敢非毁天地之生乆矣堯舜以上人文大備其言語極鍜窮鍊不遺餘力其或不能曉觧者即習俗名物之異指非鑪錘輕重之不工也人或疑上古淳朴質勝者井蛙之談天也此又置之秦漢間人亦明明實實益察益深不可以不熟也昔庾子崇讀莊子曰了不異人薛徐州論諸葛亮曰竟成何事真所謂枵腹奓口弄舌牀笫間者也人之不自知有如是夫


賢父兄 

父兄之敎在㓜少師友之益在壯盛以後㓜少而失學則師友無所補也故曰人樂有賢父兄或早孤無敎有父兄而溺扵慈愛不能誨導者有矣豈非可惜聖人曰㓜成若天性習慣如自然


藥籠中物 

元行冲充狄仁傑藥籠中物其為參木芝桂以防疾疹則近之矣獨不可為硝石大黄攻其急病為逺志菖蒲益其忠誠耶終亦不免為脯腊腅胰但供資饍而已觀仁傑平生只阿諛順㫖髙官厚祿失身牝朝與二張興俊軰比肩老死行冲所佐益可見其陋後世如鄒浩之田畫胡銓之李㢱遜方可當藥籠中物


四隣 

昔者禹進扵舜曰其弼直惟動丕應徯志帝曰臣哉隣哉隣哉臣哉臣者對君之稱服勤之謂也隣者相與之稱輔弼之謂也二者初非異義惟服勤者方能輔弼輔弼者方能服勤也其目有四故遂歴言翼為明聽四條然後復結之曰予違汝弼欽四隣其語勢上下關鎻無滲漏也左右有民者佐助而使下親附也宣力四方者用力而使逺方奔走来王也十二章作服者禮之事也或先或後儀文光輝故曰明也聲律治忽樂之事也心志和平非辟不入故曰聽聽者使之聦察而理之也當時天下既平寇賊不興四隣之職不過如此及文王受命則曰予曰有踈附予曰有奔奏予曰有先後予曰有禦侮亦稱四隣世有治忽之變故指目少别大意則相照也尚書大傳云文王有胥附奔走先後禦侮謂之四隣孟懿子曰夫子亦有四隣乎子曰吾有四友自吾得回門人益親是非胥附乎自吾得賜逺方之士日至是非奔走乎自吾得師前有光後有輝是非先後乎自吾得由惡言不至扵門是非禦侮乎兩相較勘其義尤明


符命 

漢之赤帝赤㐲以為符命劉氏頼興然其末王莾之際符瑞益多終亦覆亾凡古今倡亂者必詐做誣人而人或受欺不可勝記莫不眩惑一時事成則歸之天授敗則曰妖幻天下萬物無事不有鬼弄術呪何地不有盖前漢之末焦貢京房李尋劉棻之徒扣嘘張大而甘忠可夏賀良傳述七緯其弊浩穰不可制矣兩漢之興亦安知非厚誣而取利耶大抵此類君子宜擯以勿信之矣


棺槨 

孟子曰古者棺槨無度中古棺七寸槨稱之自天子逹扵庶人此恐必無之理也豈有天子與庶人同之禮不知中古者指何世結之曰然後盡扵人心略無未盡之意則意者周禮之謂乎然則此舉天子之禮而不及詳說其䓁殺也孔子為中都宰制為四寸之棺五寸之槨庶人則此已得中七寸何従而有哉大記君大棺八寸此外又有屬椑䓁四重此本可疑然無他可攷則只宜㨿此為言七寸恐以八寸大棺言其屬椑䓁不之計也自此以下六寸四寸包在其中可以活看其七寸之七或有一誤又或前後變改之例有如此也古者無灰隔杝梓之為材終歸朽滅則棺槨之惟恐不厚人情之固然後来灰隔極完千百年恒存壙内雜物一一皆妨朱子家禮已不用槨笣筲之類亦皆不用其意宻矣盖慮壙濶則灰槨尚或有不固也今人不知時變既為灰槨又必用本槨治棺治抗率務益厚不念壙室之空大奚可哉故營葬湏思木朽以後事方得耳


葛文王 

新羅之世多追尊異姓皆稱葛文王本宗正綂謂之麻立干葛與麻以絰帶言也按周禮王為諸侯緦衰弁而加絰同姓則麻異姓則葛謂葛絰之王别扵本宗也因是推之新羅時未始無王號其麻立干尼師今即俗語如今尼今王之類史茟雖稱王可也


石星 

今人開口便說壬辰再造之恩此說為虚名非實心也壬辰兵出其功專在石星一人再造之恩星實當之沈惟敬本無頼以熟知倭事故星奏授㳺擊將軍其人亦断断為我無他心膓也平壤之距龍灣伊近苟非惟敬之約日不動則倭進一步駕必渡江主上既離邦域民情將如何中朝之議多以為中國不可為一外藩蘯盡財力宜分其國為二視其能禦敵者而付之足矣以中朝事體言未必非長䇿當時苟無拚死苦争此議必遂思之可謂罔極前此改正宗系實緣譯官洪純彦因星之愛姬而圖成光國之勲其恵已大至此咸云朝鮮引倭入寇萬口和附星又以百口保其不然而天兵始出前後費心殫力莫非大徳於我後星與惟敬皆被誅專以東事為罪李白沙之赴燕星之門人楊姓者来乞本國之一語見救然我則嬉笑旁睨不肯使一介行人徃辨其寃何哉令人隕淚矣當其時天子徴浙陜湖川雲貴緬南北兵通二十一萬有餘費糧及交易米豆銀八百八十三萬有餘西南之民力殆竭此豈一二臣赴訴之力所能辦哉星之為罪不過封貢不成而我國咎星者又不過後来主和既不能大克則因其請貢許和罷兵亦未必不為我國之幸然我不能自攘其患而怒人之不致死力不幾扵㤀我大徳思我小怨乎哉後我果不能自戰流賊又自川陜起明遂以亾星之主和未可非矣至封貢不成即一時之不幸扵星何與李白沙不動扵楊姓人之言者意必當時斥和之論方張不可向邇故也刑部尚書蕭大亨素與星議不合至其論死力争不奉詔而東使終不至視大亨為何如世傳明祖夢為戴禾女人所推倒遺命備倭此征東之說所以行也壬辰之役别使王鳴鶴申警海防亦此意也


舉隅反三 

子曰不憤不啓不悱不發舉一隅不以三隅反則不復也其義有未明子曰吾無隱乎爾無隱云者鄙夫有問悾悾如也必叩其兩端而竭焉恐無不啓不發氣像佛家云䲶鴦繡出従君看莫把金針度與人其意謂以繡示人姑不說針法使看者推究自得也若並與針法恐得之不深也無乃略似之耶此類若轉換求之亦或有補憤者求通而心鬱也悱者排也心奮而將發也啓通而發出也憤啓如誠求而通其門也悱發如排闥而出也既如此而事物之理極精極博未可以周恰普通也物必有四隅只舉一隅餘不可該矣湏更舉三隅而閱之歴三隅則反而復也復恐入聲讀如一方物一反二反三反則復無不詳閱也此啓發以後事皆従學問人說非與敎術也又如看山憤啓如欲徃而知其路悱發如勇行起程始看一隅而止則不詳其全體之如何閱四隅而復扵起處方是盡得也如是看亦可


不欲㤀武 

文武䓁耳如世之無亂何用武為但亂多扵治若不先去寇盜禮樂無地可設故先王制為武敎鄕有鄕射國有大射射御居六藝之二可以見矣王制鄕論秀士升之司徒曰選士註司徒考試量才為鄕遂之吏漢之州郡辟召是其遺也司徒論選士之秀者而升之學曰俊士扵是講習詩書禮樂之敎也王太子王子羣后之太子卿大夫元士之適子國之俊選皆入學是謂造士也大樂正論造士之秀者以告于王而升諸司馬曰進士司馬論進士賢者告于王而㝎其論論㝎然後官之任官然後爵之位㝎然後祿之漢之始仕權任其職一㘦滿秩如真是其遺也此仕宦之始事也司馬兵官而必屬之武事然後官之即澤宮觀徳是也其猷為真真實實盛水不漏何可以忽之後世不達此義兵革稍間目下無憂則必專文棄武權柄在此故彼為之詘判作異域一出弓馬之道自視猥瑣麤鄙無耻不復可以論治矣殊不知古者文無不武武未甞不文也不獨此也古者敎小兒十三舞勺二十舞大夏彼於爍王師何干扵㓜學禹樂之文武備具者疑若不與扵始冠之禮聖人之意不欲一日而㤀武也可謂宻矣


劉綎東征 

劉綎之東也率海鬼數十種出南蕃面深黒如鬼能泅行海底有長人幾二丈乗車而來有兩獮猴帶弓矢騎馬前導能入賊中觧馬韁我國朴晉永川之捷用震天雷軍器匠李長孫所創以銕菱銕片同引火之具装成圎球用大碗口載之投火而發之能飛五六百步射入城中倭争聚推轉而諦觀之砲自中發聲銕片星碎中死者三十餘人以此取勝此皆未必信綎擊倭扵慶州無寸功何不使海鬼入水鑿倭船而溺之又何不使獮猴入賊陣放火開門朴晉何不用震天雷在在射殺也當時軍旅未息此制一出豈無觀而效之者而遂失其法耶元之攻汴金人有火炮名震天雷用銕罐盛藥砲起火發聲聞百里外所爇圍半畝以上火㸃著銕甲皆透此即其遺制也金人又有飛火鎗注藥以火發之輒前燒十餘步此必于謙所用火鎗豈有盡滅大軍之理此類都未可信


秀吉犯上國 

黒龍海寇終不觧其所由起彼蕞爾島夷謀呑神州理所必無此不過假道滅虢之術吾見其國人之論矣皆謂朝鮮大明之屬國大國必興兵来救秀吉不従云云則其超入大明者即讆言瞞過非實心也其故何也日本本源氏之國奕葉累承自是不㧞之基秀吉一朝乗隙冐居非衆心之所許也不幸而嗣子幼穉家康漸張其勢將不日復歸源氏此無奈何也秀吉匹夫従徒中起奄有六十六州無不如志是時我邦文武恬憘黨禍日甚而接近馬島詗察甚詳即可乗之會也其意以為倡言薦食上國以綴明人之勢使不得東顧幸我國内之閧謂可以一舉得志合兩邦以為一庶幾失之東隅收之桑榆淸正即其腹心而慫惥成之苟非石星之拚死幫助其計未必不遂也我邦不能内修過自尊大頓㤀後慮畜之以島夷蜂蠆尚能螫人况強力勝我者耶及和議之起只使食菜事魔之一僧人随沈㳺擊㳺擊及天使若要信使之與偕乆未决及聞倭發怒然後乃以黄慎為都正随行秋浦時為末裔庶官縦不能質子重幣獨不可以重臣莅盟耶丁酉之再煽實由扵此壬癸而猶不創艾妄效夷猶子口業或使秀吉更延十年之命不知末梢光景至扵何地所可恨者當剏殘之際始得平壤一捷而黨舌更熾遺外侮而崇内䦧至有涕泣辭朝者矧乎安享時耶然則非秀吉也我自召之也苟能君臣無釁政令宻勿海外蛇豕必不敢生心矣宣祖既㝎内附之䇿悲哭有詩云國事蒼黄日誰能李郭忠去邠存大計恢復仗諸公痛哭關山月傷心鴨水風朝臣今日後寕復更西東西東者指色目也


韓信陳平 

古今叛亂之臣盖多不得已也如董卓曹操其始計未必如此權重勢大所處多不合扵人心衆猜羣怒其終不如此將自及故謀身之計又不得不如是若韓信之拒蒯徹豈非純臣之用心耶至降為侯猶曰陛下天授非人力也至此無妄動之意可見然陳狶之與謀未必全誣是可異矣漢祖猜疑日甚呂后陳平之徒百計危動以中時君之所欲其間巧計工䜛何所不至舊逺之事未必皆傳而其光景可想信雖欲不叛得乎其抵隙售奸自陳平始偽逰雲夢其意慘毒矣信既就縛若叛實當斬無實則無罪然而降封何也自此以徃其有自全之善䇿乎匹夫猶不宜行詐况君詐扵臣耶信之叛漢祖為之也何異狐埋而狐抇乎髙參之言曰一二年間韓王信反馬邑貫髙謀柏人陳狶反代地彭越黥布盧綰悉以反誅豈非用刑之失歟悠悠千載變詐萌生大者自嫌強盛小者懼扵囚執恩信不流天子不復廵狩諸侯不敢朝覲自雲夢始矣其語亦正矣使信雖叛椘而天下未必復亂及髙帝之没平背約而許王諸呂漢之為漢特徼幸其變詐之罪可勝誅哉平六出竒計如平城之謀行扵萬軍之中而世莫得聞其必隂慘巧邪有不忍言矣平自謂我多隂謀道家之所禁吾世卽廢終不能復起平豈不自知耶嗚呼信乎可哀


左傳稱號 

左氏傳凡稱人一行之內數句之間指呼不同或名或字或謚或官随語輒異断非一人之茟意者凡稱有尊卑輕重之别或賢而卑之惡而尊之亦可以觀時世矣其成書也集羣言裁取焉信而傳信不動一字依本文書之故然也此製狐白裘手段也盖不自任褒貶之義付之覧者之取舍亦良史之意也


金得培 

我國之儒學祖扵鄭圃隱圃隱髙麗元帥金得培之門人得培與鄭世雲安祐李芳實平紅頭賊時金鏞欲殺世雲矯詔使三人殺世雲安李謀扵得培得培不従安李竟殺世雲而鏞又歸罪扵三人殺之惟門人鄭某收其屍云得培雖為元帥文科出身不従安李之謀則直己而行者也有門生不負平生之鄭圃隱則有敎授者也文能致身武能樹勲其人可知圃隱之後来樹立豈非有授受也耶圃隱内有襲明之遺烈外有得培之培飬謚曰文忠不亦冝乎今人知尊文忠而不知有得培故著之


周樂去商 

大司樂圜鍾為宮黄鍾為角大簇為徴姑洗為羽則天神可禮函鍾為宮大簇為角姑洗為徴南呂為羽則地示可禮黄鍾為宮大呂為角大簇為徴應鍾為羽則人鬼可禮凡五聲而不用商說者謂商鬼神之所畏然人鬼或然而天地亦畏耶至扵佩玉右徴角左宮羽此何與扵鬼神鄭說有未考也或曰徳運所忌周以木徳故也然或徳運在水亦可以去宮耶或曰壓勝之術尤不當理而以商為殷或者近之何也樂記子謂賔牟賈曰聲滛及商何也對曰非武音也子曰若非武音則何音也對曰有司失其傳也若非有司失其傳則武王之志荒矣商雖非武音而謂之何音則必以五音之一為言謂之武王之志荒則必以國號為言商金也其色白殷人尚白其音主商可知矣殷之稱商自盤庚始國音尚商故仍以改之而其為殷則同故或謂殷商也武王天與人歸非貪滛扵取商故曰非武音也或謂商殺伐之聲故不取者非矣泰誓所謂我伐用張何也以意臆之聲滛及商者夫子聽而恠之也武本無此音而今如此故也武舞之時必有滛商之音為殷邦傷殘之調故賔牟賈明之武既革命復安用形容滛商扵舞列之間哉此周樂所以去商也去商者以調也非闕此一音也五音闕其一■則不可以為樂也吾前已論此甚詳朱子曰恐是無商調不是無商音此與吾意合然朱子甞看詳律呂新書分明去商音新書為六十調其實只有十二調配扵五聲疑若安排得㝎然其祀天神圜鍾為宮則夾鍾宮也黄鍾為角則夷則宮也至太簇為徴則林鍾宮也姑洗為羽則亦林鍾宮也均是林鍾宮而一謂之太簇為徴一謂之姑洗為羽可乎然則音同而名殊其義分明不合然掩之而苟同之何也禮運云五聲六律十二管還相為宮何甞云去商耶其去商者合五聲為四調而特去商調也夫子所謂翕純皦繹是也詳在樂說


曾思孟 

孔門諸子惟曾子之傳最得其宗故得子思孟子斯文頼而不墜如所謂可以託六尺之孤臨大莭而不可奪士不可以不弘毅之類落脚下手有壁立萬仞氣像又如彼以其富我以吾仁彼以其貴我以吾義吾何畏彼者至孟子演為說大人一章此便是這話也孟子私淑而得之子思子思亦這氣像如所謂摽使者出諸大門之外又如事之云乎豈曰友之之類即孟子之受授一脉也朱子又謂曾子便過扵剛與孟子相似又謂孟子極尊敬子路盖俗之漸渝不至扵流循者惟剛者為然士生扵三代之後必湏先有此氣味方有受益要湏識得


禹湯武 

朱子曰前軰言禹與顔子同道禹比顔子麤些又曰顔子優扵湯武若無商周書數篇何由見得不及顔子子謂顔淵曰用之則行舍之則蔵惟我與爾有是夫顔子之與聖人同處扵此可見湯武之志不過為民除殘賊當春秋衰亂之極聖人苟以湯武之心為志豈不有餘裕哉雖急扵救人顧時世之有不可者故退而息志著書不復夢見周公顔子之道亦猶是也觀湯武之數桀紂盖少此氣像以武未盡善推之使顔子當此會未必身為之故朱子云爾


五百王興 

孟子曰五百年必有王者興其間必有名世者不如此敎泯而不興矣亂極而無治矣生靈盡劉矣故曰天不生仲尼萬古長如夜蔡西山云天生㐲羲堯舜文王之後不生孔子亦不得後又不生孟子亦不得一千年後又不生二程亦不得夫天道任運而無心豈可計較年數憂慮世敎如此哉天地之道隂陽而已如四時寒熱晝夜明暗可見陽舒而隂翕陽顯而隂晦世亂則陽㐲而隂用事如㐲火然終必一發随世之治亂而為之期會陽無滅盡之理故剝復之際有碩果之象亦有遲速之不同者叅扵人事之參差或乆鬱勃發或氣微不專光景殊勢而其終必一動則均若曰天有意而劑量處之則非知天者也我東僻在遐隅聖朝以前天荒未破自中世稍漸萌芽至退陶之時雖無得輿之慶文敎頗振庶幾為世道有望既又掩晦舉一世而貿貿或者地運有大小之别耶噫


飢渴奢泰 

渴者甘飲飢者甘食飢渴害之也此說未信矣今有肥肉珍膳與羙酒瓊漿其奢泰之常飫扵彼者必不甘扵此又不知此害扵飢渴耶彼害扵奢泰耶古之時未有異味齕草飲水而知甘此可謂知其真味矣物性自在人口頓别則當以飢渴之味為本孟子之喻不過舉常性而言耳凡貧賤多而富貴少不可以富貴為凖也若以菜根流水為不及扵羙膳珍漿則不已反害乎余甞寒而薄衣亦能耐過及其稍厚又能耐過後試之重裘殊不覺其過厚也扵是見人衣薄則為之寒慄而彼亦不至扵凍瘃望絶故也又若重裘而猝裭則便覺浙浙然不堪習扵煖也今有富豪奢僣者偶陥囹圄處冷經冬疾症去而肌膚充盈又或離亂之際奔竄草莽頓踣飢渴而完葆軀軆亦望絶故也余巧扵居貧菜蔌為常不知辛苦試以肉味兩咀而較量亦不覺其一勝心安故也故曰心㝎為上外物非所言矣


顔淵厚葬 

孟子曰無使土親膚故有棺有槨也不然築土其上形軆被壓是不忍也不然土與木親膚何别孟子之意不過人生時不席地而卧故云爾也聖人葬鯉有棺而無槨當時未有灰槨畢竟材木腐朽之後與土相親而已矣顔淵之䘮門人厚葬苟欲用槨諸門人子貢之富有者豈不欲悉力幫助得優然而聖人不為者為不循理也循理者随遇而安行不滯扵區區外物及門人厚葬顔淵則曰回也視余猶父余不得視猶子也非我也二三子其辭極嚴然而不禁何也前既示之以不可則未始不嚴而路也不聽也所謂不得視猶子者以死者之心為言其簞食瓢飲之志豈安扵不循理也死者無能為也故雖欲撥去而不得知回之心惟夫子也以俗情言如子貢之倫必不吝惜扵其葬随得庀葬疑若無妨惟孔子與顔回則辭受之間断断然不以一毫有所累也孔子將行雨而無盖門人曰商也有之子曰商之為人也吝扵財吾聞與人交推其長違其短故能乆也其意可見淵之死或為狐狸蚊蚋所食而門人掩之則夫子必無是說矣夫財者人之所共惜聚之既勤則㪚之豈其本心㪚之者勉為也回其甘心哉當其無灰隔之時槨尚可闕他物非所論矣今人不避苟得惟務觀羙扵生扵死俱不合理不幾扵生不思孝死必崇葬之譏耶若至誠哀慕如生飬之無所不至則猶是近之此又未可信矣今人父有遺命例多不従謂為厚親也夫衆人之目何如死父之心自非如魏犨之亂命則不従者皆不免為不孝之歸盖古人無此也楊王孫臝葬涉乎悖理然逰說而不能得則従之従之未必善班固之賛曰賢扵秦始皇逺矣亦恐有斟酌王文正遺命削髮被緇其子欲従之楊億止之止之宜矣其欲従者以死者之心推之事之如生也其不敢變亂之意則善矣余見世之人智慮處事萬不及厥父祖而惟其命不従豈不駭恠


四六可禁 

余觀麗史其没緊要人姓名不憚排列毎見不耐支離矣又頒詔及奏表四六之文繁而不殺此何茟法將流為後弊之助矣鄭河東非史才也四六决是可禁之技徐庾作俑王楊鴟張皆千古罪人明太祖頒詔布示而終亦不能禁其故何也只緣不讀書者用其彚套能誇耀俗目故也古人以文章為小技而四六又其奴役便嬖焉耳人毎以事大為諉未聞無四六而未能事大者也苟不以此則大國其罪之耶司馬公以不能四六辭翰林學士帝曰如兩漢制誥可也公曾進士取髙苐而曰不能者盖諷之也


同年而語 

史記㳺俠傳云試使鄕曲之俠與季次原憲比權量力效功扵當世不同日而論矣要以㓛見言信俠客之義又曷可少哉其所謂不同日者謂功效遲速之相懸其意如大國五年小國七年之類七年之比五年則不同年也始皇本紀云試使山東之國與陳涉度長挈大比權量力則不可同年而語矣此雖不舉功效而意實相照也朱子註論語云若衛輒㨿國拒父而惟恐失之不可同年而語明矣恐語脉不著當攷


託言立事 

古人乗機處變或有託言立事如胤侯之征羲和不過因昏迷天象其罪恐不至許大何至扵玉石俱焚耶今六師移之則必有所犯者深而不服其罰也其實因黨扵羿故也羿前已拒太康于河逆狀已露而方秉國之柄仲康安得以誅之春秋之義先治黨與者將以漸除惡馴致扵立紀懲討也孔子之扵少正卯亦猶是也朱子謂冝無此事出扵齊魯陋儒欲尊夫子之道而造為之說若果有之左氏記載甚詳何故略不及之愚意抑恐未必不有當時魯盡入三家君且虚位卯之所亂政何事且其五事皆非可死之罪而聖人以小人成羣為深歎此必黨扵三家者也名是魯大夫而為三家之腹心股肱苟將先正刑法宜先従此人始聖人時為司寇魯之誅其臣非三家所可禁戮其羽翼庶幾因此為尊周正名之會畢竟三家勢成魯君昏弱聖人亦無可如何故其迹遂泯矣此與胤征其意相近


諸葛誕 

世傳諸葛瑾與弟亮及従弟誕有盛名各在一國時以為蜀得其龍吳得其虎魏得其狗以余考之殆未然誕勝扵瑾其對賈充之言忠義懔然令人竪髮及其起兵討昭也已置死生扵度外其不勝而死扵逆臣之手天也勢也扵誕何憾焉其用兵亦難能也凡攻守之道得衆心為上昭既殺誕其麾下數百人皆拱手為列不降毎斬一人降之卒不變以至扵盡此田橫壯士之類拱手待刃尤見義激誠由昭之心路人共知故相與誓死也及其子靚仕吳吳亾守莭逃身其義炳然㓒身皮面之語尚令人起立也瑾子恪雖誤事而遇害扵賊臣猶是為國之心與諸葛瞻父子莫非頽波砥柱是何一門之中忠莭並生至此意者従其父祖教飬有由然也可欽可敬


小人勿用 

師之上六開國承家小人勿用夫子繫之象曰必亂邦也開國大抵以師為功功在武力扵治道則左矣故亂邦必矣李泌所謂非才則廢事權重則難制是也漢祖之得天下隂謀如陳平推埋如樊噲之徒皆置崇顯此以文吏賞武功啓後世無窮之弊其能文能武惟曹叅一人身被七十創戰㓛最多後師盖公貴淸净實覺馬上之非治具也故以曹承蕭漢祖扵是大有力量矣我朝開國之際且勿論靖難以後凡三改玉一㘦勲臣秉政亦非至當鄭愚㐲先生甞奏云嶺南之俗古今無一反正功者聖祖為之改容其直道如此苟非脫舍榮辱其能口吻辦此語乎


後燭 

人主位尊勢重恒居深宮之中妖艶誨滛規戒不聞故其扵女色日以没溺宜也平人夫婦之際幽獨得肆之地亦無以禁抑况至尊乎惟聖智者知其無可如何百分設法或可以救得一二按習鑿齒晋書后妃傳序云後燭流影所以裁其宴私房樂希聲是用莭其容止夫燭之用在夜又宜在前而乃在後所以防幽隂也雖不知其制果何考其必古有是也今聞御室之制必有前後複牕其間宮女常侍不滅燭達曙此恐其遺制也希聲者左氏所謂不用五降以後者是也中聲以後繁手滛聲促莭導欲故房中之樂和緩是貴庶幾心不蘯泆有省扵牀笫之間此琴瑟友之之為樂而不滛也外此無他術焉耳


追尊李夫人 

漢武紀李夫人死葬以后禮衛思后廢而無配後霍光緣上雅意以夫人配食追上尊號曰孝武皇后此光之所以為不學也皇后位號豈臣子所宜追㝎者乎若曰追其遺意思后之廢帝後覺其寃竊竊有悔天下之共知也何不捨此而取彼至宣帝時改葬衛后追謚曰思置園邑猶不敢復其位此恐過扵慎晉之王湛事可㨿見杜佑通典


玄蘇善偵 

壬辰之燹中國疑我導倭入寇此有由也明人許儀後者被虜在倭宻報天朝曰髙麗遣使入貢為質而催關白速行云云後其動兵果如所報中國如何不之信哉馬島小酋橘光連者一名康光與玄蘇来聘宻告我人曰日本已㝎犯上之計請誅今来數酋以弭大禍我猶未之信也壬辰倭使光連與義智為先鋒光連曰此兵何名朝鮮善隣二百年間通好無釁奈何渝盟拒不受命秀吉聞而族誅之後十五年丙午朝廷知之建橘祠于釜山以㫌之玄蘇之来聘盖欲覘我虚實是時新經己丑之獄黨議㴞天國計民憂擲在度外貪賄成俗怨讟載路玄蘇已揣一摑可碎此不獨秀吉其實玄蘇義智慫惥為之也先是倭書示我人曰爾國無用防禦我不過二十日當入京城後果若其言彼目見國中意在治獄誅殺不知其他也豈非善偵虚實者耶由此觀之當時我若赫断改圖君臣無釁民生親上足使玄蘇薾然沮䘮其凶謀顧筭不及此方將穴隙闘狠不覺螳臂之伺扵後至其禍發不能自免幸頼外兵之援得以不亾喘息未㝎而斥和蜂起坐視石星之非辜㤀其大恩不動毫毛此果何理掃天下之兵存既亾之邦莫非其力昔晉文公將伐鄴用趙衰之言而勝將賞之衰曰賞其末騎乗者存賞其本臣聞之郤虎公賞郤虎虎不敢固辭萬暦之恩本由扵石大司馬其為郤虎大矣虎只一言而止星固捨命辦事何可恝焉苟非其人王師不出倭患不熄社稷不血食而斥和無其地矣余故曰今人開口索言萬暦者非出自真心也


丁卯之役 

丁卯之役不過姜弘立狐假而先甞者也其勢不甚鴟張然列郡奔逃或死或降賊直入無阻以三事脅和一是割地二是縛致毛文龍三是借兵一萬助伐南朝上避兵于江都鶴駕南下先是适黨韓明璉子潤逃入彼中紿弘立云本國盡戮爾家屬願與我借兵復仇朝廷聞之借弘立妾子璹堂上階具儀入送以示厚恤至是又以晉昌君姜絪為回荅使以慰之弘立扵是歸順劉海䓁回去海又自平山入江都求見上不得已従之行相揖禮又脅去天啓年號要王子為質以宗室原昌令稱王弟送之築壇于江都西門外命宰臣刑白馬烏牛祭天約誓四月上還都海既歸又自彼中領數千兵與原昌君渡鴨綠江留兵率家丁數百直到京城命宰臣迎接于門外上不得已接見司諫尹煌啓曰以無名之和請賊是果不降乎命削奪官爵兩司争之復還職後十年有丙子之役


朝鮮皇帝 

近世凡我國事中朝無不曲従遼瀋間號稱朝鮮皇帝此說其来乆矣我従祖斗峰公萬暦末為奏請使赴燕蒙特㫖凖請其報家中書云皆云朝鮮皇帝盖上國之恩厚扵我如此不然壬辰東征不憚中土疲弊豈人力所容耶必有厥由耳


羑若 

康王之誥云惟周文武誕受羑若此恐與羑里不相干文武受命豈得助扵羑里之庫耶又不當並言文武也漢史弼傳有云文王牖里閎㪚懐金家無後漢書未及考閱盖羑與牖古必通用牖是牖民之牖若是下文奉恤厥若之若如是看其義尤明


孝悌力田 

人之百行孝悌為本洪範八政食為本漢法之舉孝悌力田可謂知本矣綱目載之不該恵帝四年復其身文帝十二年賜三老孝者帛人五匹悌者力田二匹以戶口率置三老孝悌力田常貟令各率其意以道民焉宣帝以下尤致意宜漢室之富盈計戶口多寡必置常員以導之亦必有勤惰之責化既有成亦必有舉以進之之道方是興動仍以爵賞之天下之大豈乏擢置尊貴者乎如此軰人㧞茅彚進實徳在己又知稼穡之艱助益世敎豈淺尠哉如此鄕里悖行知所耻而妨農傷力之政亦戢矣後世朝貴皆出扵驕惰安逸之間或不知灑掃唯諾之莭不識夏畦勤苦之勞人風安得不頽乎故余常曰其源都由詞科與閥閱詞科則童㓜得志父兄為之厭㐲故孝悌之風息矣閥閱則宰相無田間起者下情隔矣故詬罵耉老則人稱氣槩苛奪富家則人歸才能奈之何民不偷且困哉經曰與治同道㒺不興今徃何監惟漢近古可従也亟立孝悌力田之科戶口為率賞罰由之則庶幾焉其三老見周官鄕老二鄕公一人則六鄕而三老矣故曰三公在朝三老在學列子云坰外田更更者老也恐是主鄕學者也至秦末故俗猶有不泯如三老董公壺關三老之類必其有見識可以表率人者此義亦冝體究别有說不贅


際遇之難 

余一恠夫古之論治者貼骨貼肉名言善論其間豈無一二明智之君而泬寥焉無其效是不獨做時不如言時也其為說莫非越之章甫屠家之禮佛眼眼皆驚口口同呪况人主之縦志安逸者耶殷宗謂傅說曰啓乃心沃朕心夫進忠易而受諫難髙宗之言如此則其必虚己以待惟懼言者之不盡故卒致中興之實比若濬泉灌池泉與池皆滿彼髙宗者心是說心行是說行寕不沛然如志昔晉平公問扵叔向曰齊桓九合諸侯一匡天下不識其君之力乎其臣之力乎對曰管仲善制割隰朋善削縫賔胥無善純緣桓公知衣而已即其臣之力也師曠侍曰臣請比之五味管仲善断割隰朋善煎熬賔胥無善齊和羹熟矣進之而君不食誰能強之亦君之力也此善喻也古今言治不過裁衣作羹之術至衣與食則非臣之所得與也是以際遇之難古今同轍此志士仁人之所以長噫累歔恨惜之不足也管仲之扵齊桓殆可謂言聼計用自文武以後未之或有扵是而又不能断行先王之道而苟就覇功尤可為歎息痛恨也故曾西畏子路而怫然怒扵管仲怒其當會而不能也若餘子之紛紛差失西也果何甞如此當時事尊王為大仲也雖以力假仁心實不然仗義伐椘而不責其僣王可見其器小也其才智力量不離扵齊而外天下此五尺童所以羞稱也余故曰傅說世有而殷宗難逢管仲世有而齊桓難逢逢而失機者千百世惟仲而已


四如給事 

宋徽宗時有李鄴者使金還言金人上馬如龍步行如虎渡水如獺登城如猿以其張皇虜勢時號為四如給事以今揣之其說誠是使敵之道探其寶形為得見其強而言其弱可乎此宋之所以益陥也


楊龜山 

張柔直一世英豪有心當世者也蔡京賔致之為塾客教其諸子學走知其必敗然而邀之則至何也即欲藉手成事也自古權奸或有才智過人者故徃徃正士亦為之屈身如柳宗元之扵伾文張浚之扵汪黄是也使京或能一聽其說突地斡回延接羣賢克囘前套為㤀身殉國之圖則安知不終為忠貞之歸耶此柔直所以庶幾也及諸子驚告而京獨能傾倒其人亦可知柔直說以引耆徳老成開導上意京即行之盖是時天下安危只繫君心若使徽宗革其荒滛之志一如張說亦安知不能轉危為安耶京雖進賢君心猶夫前日是豈獨京之罪也是以張之所薦者龜山而龜山赴召不疑其意亦如柳下之援止而置京扵度外也京若一向克悔則龜山未必不與之周旋也然龜山之出無大建明所樹立不過論王氏配享此特餘事新經雖張苟使君心克囘專意保民内修外攘則宋未必遽亾當時上下狃安君臣奢泰百姓怨叛斡罕之禍無與扵正學之廢不廢也既不出此則所謂救得一半何指而言歟以花石綱一事可以推知柔直之見實髙人一䓁龜山亦不及此徒貽失身之譏朱子謂只是說得那没緊要底事随衆鶻突此短之之辭也其勿攻居安之駁縦曰孫覿之誣龜山有以自取也居安者京子之字也夫天地閉塞賢人隱自非大聖之力量只有逺引而已乃欲依違扵宵小之間苟以濟事終無善後之䇿只緣龜山大賢之髙䓁門人朱子又為之略加辨白猶不失君子之目不然幾乎名莭之掃地矣後之人慎勿以此為諉而審其去就也


檀箕 

東國檀箕以上無所考檀君與堯並立則亦與舜並世也舜肇十二州而幽并營皆東北之地謂之肇則堯時未有也舜生諸馮而稱東夷之人則其地與遼瀋接近矣按周禮職方氏幽州其山曰醫巫閭其利魚塩今燕路右見巫閭魚塩亦遼海所産而與我東相連可以見矣朝鮮之地始並有遼瀋必與諸馮不逺矣舜一年成聚二年成邑三年成都則檀君之従化無疑矣禹貢棄三州不知何意而盖與中邦稍逺而人風大異一時来王未必與内服同故曰成賦中邦然則但在職貢之中而亦未甞不通于中邦後夫婁朝夏可證歴殷入周箕子受封則亦豈荒漠胡貊之鄕而任棄之左傳僖公十二年秦穆公曰唐叔之封也箕子曰其後必大唐叔事彼絶域之外何従知之縦有言非東國所聞也小孫九煥曰白駒之詩恰與有客相符即箕子朝周之作其言有理也二十八宿之名又不知剏自何代而箕在東北之間正當我國析木墟以此名國亦恐有意


朝鮮侯 

東史云箕子後孫朝鮮侯見周衰欲興兵伐燕以尊周室大夫禮諫而止謂之侯則世世受封也謂之周衰則春秋之際也伐燕者欲其尊周先自伐燕始也以蕞厼小邦居遐裔之外豈不知晉椘之不可敵為其可為而已置勝負扵度外其意與隣國侵攻而不量力者異矣當時諸侯㴞㴞不尊周室若用此為柄是所謂動天下之兵故齊桓伐椘但問其苞茅仲尼請討為弑其君而已惟朝鮮倡義大言遥與作聲勢則將有辭扵天下後世畢竟大夫諫止何也齊桓甞伐燕大勝外王而内覇故未聞以此聲罪其心可知然小弱固不可以敵強大將安能歴燕齊而號令晉椘哉侯之秉義實為炳然然大夫謀國亦不冝妄攖強隣事終不成而徒自殘滅其事不可謂非忠比如父仕扵國目見權奸鴟張勢壓君主衆皆諱言而父明知其無益而乃欲奮起必死則其子將任其亾軀而勸成之乎將喻其無益而且止乎然則禮亦賢乎哉其後轉成釁仇終為燕寇所滅亦可鑑戒


東周 

子曰如有用我者吾其為東周乎周本岐豐故曰文王西夷之人也至周之東遷王迹所覃猶是天下諸侯之西故曰西方羙人與山東别矣武王之封建也周公治魯召公治燕太公治齊箕子治朝鮮必有餘風未泯朝鮮之提封并有全遼必在舜之十二州内當時傑鉅聖賢都在東方後及周衰朝鮮侯欲伐燕尊周大夫禮諫止東史猶傳其事雖不知的在何時必當春秋之際乎夫子甞欲居九夷有乗桴浮海之語海是東海乗桴所止非朝鮮而何舜固東夷之人朝鮮必先被其化而箕子因以敦敎號稱仁義之邦至後孫乃欲興兵尊周伸大義扵天下不計成敗以絶域孤弱雖不能卒成其志其事實當時羣諸侯之所不敢萌扵心者聖人力量極大若使齊魯之君舉以用之倡率山東義旅外結朝鮮正其名而討不庭安知周道不能復明扵東耶夫子甞欲徃佛肸佛杻以其討季氏為名故也果若徃而得志聖人必屑為矣終不徃者以其無成也苟聞朝鮮侯之大志夫子之亟徃無疑矣亦安知聖人發歎不在此時耶苟能辦此非東周而何後有東周君故人疑其指此然彼殘孑不振聖人奚取焉


君臣相求 

余讀風詩多男女相悅之語縦使然矣讀詩之道或断章取義把作求賢慕君之義未為不可如屈原黄昏羙人虙妃娀女之類豈皆好婬樂娼之歸哉且置詩人之本意其扵君臣之際委曲皆合余毎諷誦滛泆實有感激嗟歎者矣自古天下之治亂繫乎人材惟明君能寤寐誠求延聘草澤惟君子能捨其榮利殉道兼善此天地交泰之會也子曰吾未見好徳如好色者也人情之至莫有如男女之相求故必用此取况其義尤㘦若曰凡草木飛走之託言起興者不離扵此物而已則其為詩固矣夫盖有不能求士之君而無不可得之士有不能治民之吏而無不可治之民不獨君求臣臣亦求君而有或不能自進故曰雖有國士之力不能自舉其身勢不便也何謂勢軒陛逺扵百里堂序逺扵千里崇墉以隔之簾箔以蔽之如何得逹故曰楊之為木橫樹亦生倒樹亦生折以樹之亦生然十人樹之一人㧞之即無生楊矣是以君非不求士無奈左右之妬媢也人主何以不去此蒙蔽也智不明也彼先居左右知其嗜好而導之探其好惡而中之巧言令色委曲逢迎浸潤膚訴如何不行故鳥之羙羽鉤喙鳥畏之魚之侈口垂腴魚畏之人之利口贍辭人畏之衆情之所畏人主之所悅也此後世所以有君子而無善治也此詩人所以莭莭興歎之不已也余毎讀有女同車褰裳子衿䓁篇来甞不永懐扵徴招角招之樂讀何人斯巧言巷伯䓁篇未甞不傷痛扵九歌九章之怨


呂刑 

呂刑一篇與舜典相表裡一㘦照勘未見罣礙也耄者年老也荒度與荒度土㓛同蘇說是也謂既老而遺命豈有耗亂之理故毎舉皇帝而為證皇帝者舜也舜典所謂金作贖刑恐通指五刑之贖說者以有財者獨免為疑然五刑與鞭扑雖有輕重之别其有財獨免則均聖人豈以其輕而貨為之哉大禹謨云帝徳㒺愆罪疑惟輕功疑惟重呂刑云上刑適輕下服下刑適重上服其義同也穆王之意雖有上刑閱實其罪疑赦而下服縦曰無財親戚隣里有救助之義身有服役代償之勞又不足則筭直逓减以至扵輕則上伸哀敬之仁下蒙全完之澤不亦可乎穆王不過因古義而詳其輕重之數也若曰舜之五刑一㝎而都無宥赦則恐非惟齊非齊之道也且舜亦有五刑則劓刵椓黥非始扵苗民苗民只有劓刵椓黥之肉刑而不知更施鞭扑官敎之刑又不知上刑適輕之義故只以劓刵椓黥殺之戮之是所謂滛為也是所謂并制也是所謂罔差也非謂創始也聖人既取以垂後則必非違倍害敎之書宜究到本㫖然後方可矣其禹平水土稷降播種臯陶制刑之言與舜典沕合但伯夷降典先儒疑其有誤愚意聖王之治必先徳禮而後政刑伯夷典禮秩宗恐不在臯陶作士明刑之後按舜典益與䕫龍新命者也其餘伯夷之類皆舊已受任者也刑本扵禮苟無折之以禮則刑無所措所謂降典典禮之稱所謂折民維刑即折之以禮為維刑之則而士乃従其則以制刑也伯夷之前已降典折民可知也然則呂刑一書盖發舜典未發之藴歟盖舜之新命者乃其新即位而補其闕也其餘皆攝政時所處者故其序如此


三仁 

殷有三仁而皆貴戚之卿也聖人謂之仁則必無憾扵臣莭者也然㣲不為箕箕不為干干不為㣲疑若有優劣馬孔子而當此地必舍二而取其一矣其故何也所處有不同故也微子殷王之庶長子箕子甞勸其立之則其見殺必矣所謂王子不出我乃顛隮我恐是箕子自我也若謂殷國則豈繫扵微子之出不出乎微子而不出則紂之猜疑不止必將並箕子而顛隮矣上文云今爾無指告予顛隮者亦謂爾何不指告我以顛隮之禍使之善處乎故箕子之荅如此其去以存宗祀冝矣箕子亦去則國乃無人武庚即才智之人宗社既墟唆動三監周室幾危可以見矣柳宗元所謂紂惡未稔而先死武庚念亂而圖存國之興亾未可知宜其遲囘不去也我罔為臣僕者抑恐是反語謂我其不可為臣僕而待之耶後果佯狂為奴即踐其言也不如此不可以自保也說者謂不為臣為僕扵他國若然何以受封朝周而有麥秀之歌乎然則其為奴而不去亦宜矣微箕孰非殷王之子而孟子獨扵干稱之者以微箕之例推之恐是封扵王城而子爵也王城殷都周公所營東都是也詩之王風亦謂王城之風謡而非謂周天子之風也季札觀周王在列國之間孔子刪詩又因而不變彼天子之風孰敢貶降而聖人従之耶王之為爵㝎矣然則惟干受任都中專管國政殷之有王子如周之有周公也雖欲或去或隱如微箕不可得所以正諫不諱以至扵被殺也孟子曰貴戚之卿反覆之而不聽則易位然勢有所不可也紂有逋逃之藪牧野之戰其旅尚猶若林何可以易之故商容執羽籥馮扵馬徒欲以伐紂而不能遂去㐲扵太行可以見矣說見韓詩外傳三子者所處判别而為仁則同矣徐幹中論曰微子介扵石不終日為上箕子内難而能正其志次之比干為下故春秋大夫見殺皆譏其不能以智自免也此不知聖人之言者也聖人盖以事之先後云爾


兵在刑内 

舜典云蠻夷猾夏寇賊奸宄汝作士士者刑官也言刑而不及兵則兵在刑内故三代以前獯鬻獫狁之類不過頑民之仰治未有兵革之立名也自遷固之史皆不志兵略見扵班之刑法志此舜典之意也



星湖先生僿說卷之二十四
 
 經史門 

釋奠 

文王世子云凡始立學必釋奠于先聖先師註云唐虞有䕫龍伯夷周有周公魯有孔子若然天子之學與侯國不同大學之尊孔子自唐貞觀始房玄齡䓁議㝎而綱目闕焉當補也孔子之得玄齡如孟子之得韓愈有㓛斯文者也孔子之䘮魯哀公誄之曰尼父誄者將以為謚也尼是其字則以父為謚父者尊之之辭也漢平帝元始中王莽秉政封周公後公孫相如為褒魯侯孔子後孔均為褒成侯奉其祀追謚孔子曰褒成宣尼公此始以宣為謚也此亦史䇿之闕文


經觧 

儒敎莫如尊經經之為敎同歸而殊塗聖人立法本㫖有在昧者為之則弊亦随之經觧所以去弊而反正也古者必有如此之失而著為後戒學經者何可以不究其㫖釋者不得扵言而反疑不出扵聖人則未必然矣凡經有六包之以一敎字敎是去惡就善之名詩之為敎不以刑禁欲使之諷曉自得故以温柔敦厚為主然人有善不善不知人之有不可以諷曉而革面者則敎亦不成其失愚也書之為敎通達治亂之明驗必先覺未来之得失欲使求利而逺害故以疏通知逺為主然時有不同事或有别不可以一槩裁之而或不免膠守而得罪則敎亦不成其失誣也樂之為敎剗厓窒窽與衆合同一歸扵和順故以廣博易良為主然易扵流蕩放逸恣欲則其失奢也易之為敎推本天元講究象數得乎隂陽盛衰之理進退存亾之義至妙至微易以差舛故以絜静精微為主然断之以吉凶欲人之趨利避害則其終必入扵數術䜟緯而敎亦不成反為賊道之甚也禮之為敎謙遜莭約矝持乎百行萬善之間欲其各得其所故以恭儉莊敬為主然三百三千同方異曲决嫌辨疑不勝其繁多則其失煩也春秋之為敎竊竊尊經一一比勘一言一行莫不援以為證欲人之無敢越厥故以屬辭比事為主然三家異說照例各殊輕重小大之間争競成風則其失亂也失而不救無以為治凡此率由扵禮失其本故以昏姻鄕飲䘮祭聘覲終之禮者如輕重之扵權衡曲直之扵繩墨方圎之扵䂓矩一正禮而六敎皆得矣


邵溥 

宋汴京之陥金將斡離不歴數玉牒盡殺趙氏時邵溥乗其暫離撤去數版所以孑遺留在後孝宗理宗得以正位登極又如宗臣趙汝愚軰辦旋乾轉坤之功莫非溥力也此殆天意也前此伊川之殁黨禍張甚諸門人亦不敢致奠惟張繹范域孟厚及和靖而已是夜溥素衣白馬来與焉其立心不苟有如此者


五福不言貴 

洪範五福不言貴福非私享之厚為敎化設敎化莫大乎向善背惡一同天下之俗也福有天錫有人錫天生㝎命之外人力之所得與者富貴也故曰既富方穀予攸好徳汝則錫之福富為人錫而與壽考康寕别矣以天錫言則無壽則初無為善之路故為先聖人必富而後敎之救死不贍奚暇禮義故富為次或離亂疾病之憂則亦力不及扵為善故康寕次之好徳好善也好之在己而所以為好則賦性之良順也不然者為善難而為惡易王政之所棄故攸好徳次之人未必皆得壽其死扵正命而修身以待之者即人事之無憾故考終命次之若崇髙貴顯者不過為私分之徼幸非與扵天叙民彝之則也固有為善而得爵者未見因爵以增善也故人錫之福有二而言冨不言貴聖經垂訓令人有惕然感發處矣是以六極凶短折與壽反疾與憂與康寕反貧與富反惡與弱與攸好徳反凶短折如桎梏死之類初無與論扵敎化也疾憂之妨害人甚扵貧窶賦性之難化或有險惡昏弱聖人不能變然有畏威寡罪而革面之理故以此終之莫非有序凡此或值事勢之所驅故主敎者宜以刑法臨之必湏懲創而勉強随分用力故曰威用六極其精神都在威字上


欲徃佛肸 

聖人急扵救世去就不苟故有吾為東周之歎周之大勲不過周公太公其提封皆在泰山之下當時西方盡入秦晉其勢不復可為也幸而有作則只為東周而已佛肸不峱皆魯之陪臣叛季氏也非叛魯也召孔子者必藉名義而售其私言則正矣聖人處之或將因其志以倡義故有欲徃之意彼季氏者聖人本欲亟去而力未能也設令聖人得可乗之勢而屑徃則必先正季氏之罪佐魯興師西面而討不庭聖人之志庶幾可遂然彼不過一邑之長而三家之權張旺故聖人亦甞削地而不能得則雖徃或事不成而反貽害故所以遂止不行也彼若一㘦悖逆則其欲徃一念無乃啓後世無窮之弊乎其欲徃不徃恐不得為兩是矣所謂身為不善即出扵季氏家臣之口未必是㝎論彼必是不悦扵三家之僣亂者哉夫子謂夫豈徒哉詳味一徒字彼不徒為私而已雖不純扵正聖人磨不磷涅不緇其力量有足以辦局扵其間也然則欲徃者以其心也不徃者以其勢也設若季氏興兵而召之吾知夫子不啻不欲徃望望然去之何孟春曰子見南子非見衛之婬女乃魯之南蒯蒯之以費叛與佛肸同故子路之不悦亦同左傳昭公十四年蒯之奔齊也侍扵景公公曰叛夫對曰臣欲張公室夫子之見之理或有之此可備一說


聞道

聖人有朝聞道夕死可矣之訓故儒家所貴必在乎聞道子貢曰夫子之言性與天道不可得以聞子貢始聞而歎之也後曾子之一唯不過此道夫子亦豈靳此而不言哉必就其所至而說與故特罕言之也子曰窮理盡性以至扵命子思述之曰天命率性孟子述之曰知性知天此便是這話然聼則易而聞實難故子貢云爾朱夫子毫分縷析直窮到底惟恐人之不曉學者苟專心細究豈不能仿彿億揣耶但不能如聖人之真知然既但云聞則與従心所欲有别畢竟學者事儒門一向言難似若有一般窮深極髙之物使人十怕九惴先自沮而不敢下手則恐非仁人斆導之意但既聞之後見之更難以顔子之明猶不免仰鑚瞻忽竭力而後方有卓然之立既見之後従之尤難所謂窮神知化非思勉之可及此皆聞道以後事若曰道非學者之可聞則不幾乎怠扵為善乎夕死之訓不過誡世儒之汩汩擾擾與道背馳生不愈扵死耳


知覺 

朱子作延平行狀危坐終日以驗夫喜怒哀樂未發前氣像為如何而求所謂中者葉賀孫舉此問與伊川說不相似朱子曰舊日下得語太重今以伊川語推之則其下功夫處有些不同若一向如此又似坐禪入㝎按蘇子明問喜怒哀樂之前求中可否伊川曰不可既思扵未發之前求之又却是思也既思却是已發纔發便謂之和不可謂之中也伊川以知覺屬之已發既有知覺却是動然語類云此恐伊川說得太過若知箇甚底覺箇甚底知得寒覺得暖便是知覺今未曾知覺甚事但有知覺在何妨其為静以愚臆之耳有聞目有見而心有知覺聞而知其為聲見而知其為色心未甞動愛惡之情如此者不害為静静便是未發若聞見而不知其為聲色則及其有事將何以應之心本靈明如物之照鏡寕可使不知其白黒方圓耶知其為白黒方圎而不萌愛惡之情何害為未發物来而便成已發則是心未有未發時莭矣語類以伊川纔知覺便是動者為說得太過此不可以知覺屬之動也其下又云今未曾知覺甚事但有知覺在何妨其為静此訓亦恐未精如物之未来當云知覺之理自在物既来矣白便知白黒便知黒皆在未動之前然後方始思量白黒之何物何名何以有何以處是之謂發發者動也當其未思量之前雖有知覺心固寂然矣不然許渤之隔窓不聞讀書聲而程子何以謂未聞如許聖人哉此㓛夫極細一字錯記其害便甚故朱子謂程門李端伯呂與叔劉質夫記便真惜乎早圽至㳺㝎夫便錯上蔡所記三分以上是大抵程門諸人專尊徳性或涉空寂考亭之門未必皆真如月出日外則不蝕之類分明非失子語所冝詳辨


生之謂性 

生之謂性出扵告子已經孟子勘破程子若不的見道體固不敢復道此也當彼時孟子主理告子主氣生則理與氣合主理說亦得主氣說亦得孟子特斥其所主言者不是也程子既云生之謂性繼之云人生氣稟理有善惡此理字即合字意理何甞有惡謂當有善惡也若曰天理有善惡則未穩故朱子謂伊川說得亦未甚盡盖性是氣稟以後事伊川又云才說性時便已不是性伊川豈不知而妄言既有此㝎論則宜亦有别白也他日朱子又白程先生亦是認告子語脉不著果如此孟子何必排之其本㫖可見易曰一隂一陽之謂道繼之者善成之者性繼之雖善成之豈不是隂陽中事歟識得則橫說亦得竪說亦得不得則說理亦非說氣亦非也如近世四七理氣之辨盈箱溢篋不可窮詰天地間有理與氣方寸一天地也恐未有難辨之理


衛靈不䘮 

子言衛靈公之無道康子曰夫如是奚而不亾子曰仲叔圉治賔客祝鮀治宗廟王孫賈治軍旅夫如是奚其䘮當是時衛國小而攝乎大國之間虎噬龍啖殆若不可以朝暮支也亦能交隣事大應對諸侯不獨一時之扶全卒能傳世四十歴年九百今古之所未有也故聖人以賔客之禮為不亾之要歸余毎觀衛詩至木瓜三章疑非委巷之言語瓊琚瑶玖恐非微賤之可辦也報贈之禮莫如珠玉車馬謂之非報則衷情而非假飾也謂之永好則慮逺而固結也不計木瓜桃李之賤而厚徃薄来惟恐與國之不我許也此衛國之長䇿也雖則如此苟非賢佐亦安能善治其事而不得罪扵諸侯國君能厚幣延聘登崇草野之俊良任之各當其材其詩曰孑孑竿旄在浚之郊躬行而簡騶従也素絲紕之良馬四之至五之六之則不憚三顧之煩而惟恐幣之或薄也彼姝者子何以畀之則又懼夫誠未孚而不布腹心也其忠勤如此雖亂不䘮宜哉彼十三國風何甞有此乎是以公西赤小相扵會同聖人大之鄭子産潤色為命而聖人稱之列國猷為不以此為苐二義看也或隣敵未必仁義而不憚以大事小者聖智之時宜也况己弱而敵強耶衛靈之事為後辟之炯鑑小孫九煥云晉悼公継覇有意莭用祈以幣更賔以特牲祈者鬼神之事而以幣易牲是賔重扵祈亦此意


聖賢傳道 

孟子之門問荅人不過十七未必皆在弟子之列而率皆空疎無可稱故曰得英才而敎育之一樂也盖不得而歎之也何謂樂樂道之行也聖賢乃載道之身載之將以待用以道敎人人亦如之己與人無别身必一死道傳而不亾其待用猶前也孔子之扵顔淵其庶乎此故及其死孔子慟之曰天䘮予所䘮在道非身也孔子雖身存道既無託則與死何異其慟也冝矣他日又曰有朋自逺方来不亦樂乎其意亦猶是矣聖人豈以衆人之集會為樂哉至孟子則曰無有乎己即亦無有乎己不獨世運降末悼門人之無其傳也


大卜占夢 

泰誓曰朕夢協朕卜襲于休祥戎商必克此類不能無憾武王之辭只合數紂之罪惡而已奚屑于夢卜休祥不幾為後世妄誕奸濫之助耶凡舉大名者人人皆有憑恃誇耀事成為明徴寶籙不成則歸諸謊虚妖恠都不可信武王之伐商豈宜藉此為說耶雖不知何夢何卜而盖有如此故周禮有占夢之法春官太卜掌三夢之法一曰致夢夏后氏作焉二曰觭夢周人作焉三曰咸陟殷人作焉此似是書名其經運十其别九十註運讀作十煇之煇夜有夢則晝視日旁之氣以占其吉凶毎煇九變此術今亾以意推之先占祲象䥴監闇瞢彌叙隮想凡十煇然後以夜夢如筮法而得九數各有其繇所亾者其繇辭也又占夢以日月星辰占六夢註引左傳昭公三十一年十一月辛亥朔日有食之是夜晉趙簡子夢童子倮而轉而歌朝而日食占諸史墨盖古有是法也然夜雖有夢未必有十煇日食之可占故術者有風角鳥占之法而世應之占亦貴日辰皆其流也大槩不離扵隂陽方術家伎倆廢之何害


匍匐 

詩云凡民有䘮匍匐救之疾走則可何至扵手足并行耶匍匐豈不反遲耶余謂此必心急而不能行走者之所為以飢病言也陳仲子居於陵三日不食耳無聞目無見井上有李螬食實者過半匍匐徃將食之苟非飢病何必如此其語意與論語當暑袗絺綌表出相似絺綌本是當暑表出之服不待言而後著也或疾病則雖暑用袍襖然袗絺綌即單薄上服必以此加之扵袍襖之上亦以疾病時言也一說引劉安人間訓云被衣不暇帶冠不及正蒲㐲而走上車而馳蒲㐲乃疾走顛仆之貌其說更明檀弓作扶服


李敬業 

李敬業舉義討賊不克死之駱賔王實佐之為當時忠義之最史䇿或書徐敬業李姓即唐之所賜孰敢易之小學云賔王被誅誅之者何人朱子不過因唐史而載之也其時如魏元忠姚元崇軰酷染婬婦穢毒頭面墊没不覺天髙地厚者也其流之害遂使忠賢陥扵㐲法之科何以勸後世世傳賔王不死不知敬業亦逃隱保生也本事記云二人之敗求之急死者數萬斬貌類者以獻其實不死也敬業隱大孤山與同伴數十人皆削髮為僧天寶初有老僧法名住括者年九十餘與弟子至南嶽衡山忽集諸僧懴悔殺人罪咎曰汝頗聞徐敬業乎即吾身也吾兵敗入扵大孤山精勤修道今命將終故来此因自言死期果如期而卒葬扵衡山記之者言雖敗以興復唐朝為名故人多護脫之盖天下之民情不可全誣若使元忠元崇覺之必縛鎻獻扵婬賊而要其㓛矣建文帝之遁蔵胡濙遍索南國鄭和窮尋西域終不得豈非著處有遮護者耶亦幸矣


後車數十乗 

古者封國車乗有數其行也亦随其品而異制故九命之君當有九乗以至扵七乗五乗之别晏子遣車一乗而有若譏之謂其父是大夫當有五乗也孟子無位之士諸侯以禮迎之則安車足矣何至扵後車數十乗従者數百人傳食扵諸侯耶是過扵九命上公矣又謂後車千乗我得志不為也得志謂得位位有髙下不知何指而要非大夫以下之官謂之後車則亦必有前車也若是分内無不可為之理時俗縦多僣逼諸侯之大夫豈至扵千乗之衆耶若以禮約之則其數十乗亦恐在分外何也君子先事後得雖曰敎化之自出未有及人之化而先享民主之奉扵心安乎大抵孟子言行多涉太快聖人無此矣朱子曰孟子是戰國之習此類之謂歟


西域兵力 

天下之殷富莫如西域然智勇兵力反不如東北故漢之傅介子陳湯之徒以孤軍剌樓蘭龜玆王遼之亾耶律大石奔龜玆綂合數千里立為天子廟號徳宗傳世乆逺明之中官鄭和逹于萬里之外擒錫蘭山國王而歸想其俗㨿有財貨怙侈相競恬嬉成俗而外兵罕入故也以此推之平治之餘用是奢驕而無敵國外患者國恒亾也况西域竒珍異寶之藪易致奢泰今中國之絶恠駭物皆自西國来必將玩好勝而政敎反衰也書曰不寶逺物逺人格所寶惟賢邇人安以是知治國以徳為主


與為人後 

矍相之射奔軍之將亾國之大夫與為人後者不入說者㨿為人後者為之子謂此指既有後而又附為其後也古文雖質略豈容如是不明為後之禮聖人不得已也既立大宗萃聚人心百世不祧有君道焉不可以遽絶故為立後之禮惟大宗有之自繼髙祖以下祖遷于上宗易于下故上遷其祖則宗罷矣安用為後是以嫡子有疾或無子而亾則其妻不得為嫡婦而姑為之服庶婦之服所謂兄亾而弟及也此義極分明為後者降服扵本生之父而稱他人之父為父豈非人倫之大莭後世不探其本徒循俗情多因利欲而行之竊想風俗之偷古今一轍非大宗而為後者㴞㴞故聖人云爾


殷湯立賢 
 
孟子各舉先聖王之徳惟殷湯稱立賢無方其必此一段比他聖尤有所長也故伊尹之追述亦惟曰旁求俊彦莘野傅巖乃其實跡故求之側陋之間舉天下而聽之其要莫重扵尊賢㨿史記殷道既衰而中興者五必有鳴世之賢若保衡伊陟臣扈巫咸巫賢甘盤之䓁是也盖尊賢則才徳進而其弊也主威易奪故國勢或傾而亦有賢能之臣有以扶顛以彌縫之也在周則不然歴年最永而中間方召之外寂無聞焉武王之不泄邇不㤀逺比諸成湯不免少遜耶


漢少帝 

漢書髙后元年立孝惠後宮人子強不疑為王弘朝武為侯是時孝恵張皇后無子呂后取後宮羙人子名之為太子帝崩立為皇帝歴四年少帝自知非皇后子出㤪言太后幽殺之更立弘為帝及太后崩諸呂無少長皆斬之大臣相與隂謀以為少帝及三弟皆非恵帝子復共誅之周勃傳又云隂謀以為少帝及濟川淮陽恒山王非恵帝子太后以計詐名他人子殺其母飬之後宮今已滅諸呂少帝即長用事吾屬無類矣不如迎立代王所謂非恵帝子乃周勃䓁隂謀則其為後宮羙人子信矣或謂取家人子家人者亦後宮之稱外戚傳序云後宮有羙人良人八子七子長使少使倢伃娙娥傛華充依昭儀上家人下家人䓁號亦是恵帝之後宮而其子莫非呂氏之孫盡誅諸呂而獨留此不去則奈後患何其吾屬無類一語本情見矣唐之五王盡心扵中宗而畢竟族滅其事同也少帝猶有所諉張后無罪而廢處北宮文帝立而便薨葬不起墳后亦魯元公主之女呂氏之外孫故也是亦有說乎少帝苟非劉氏則何䓁大關而寂然扵滅呂之前猝發扵隂謀之際何也去異姓而安劉是堂堂大義何謂隂謀班氏書中有一毫及此意耶若然朱子謂唐中宗無罪不可廢何也少帝之立羣臣固臣事而無言其心可知矣今綱目封諸王則曰太后所命孝恵子少帝即位則曰太后命張后取他人子飬之此皆依大臣隂謀而書之恐非班氏意也當時之事既以安劉為重呂氏亂政後事不得不變少帝宜不保其位而罪及張氏文帝亦何忍哉此又與趙宋開寶后事近之矣


甘誓孥戮 

甘誓孥戮断無是理聖人之治天下罰不及嗣故文王之治岐罪人不孥也至秋官司厲奴男子以為罪隷之孥後世之没入為奴是也此已世治之一變又何至扵併妻子而殺之乎戰雖危事犯律者戮其身足矣孥其子已過矣何可以殺其在家不與謀之妻與子乎此戰國時猛將酷政之所不行也漢書王莽傳引此書孥正作奴尤信夏啓乃謳歌獄訟之所歸而忍為此耶余謂孥與戮是兩事即孥其子而戮其身先言孥而後言戮戮重扵孥也蔡傳雖以盤庚為証此又不然余甞觧噬嗑之滅鼻曰滅鼻劓也㓕趾刖也滅耳刵也與困之劓刖康誥之劓刵相照噬膚滅鼻以嗜欲而犯劓刑者也禮有膚鼎腊鼎其噬膚噬腊即其事也用此相勘則劓殄㓕之者謂劓而盡滅其鼻非滅其族也當刑者衆故曰殄滅也無遺育者謂此類盡滅而無復育飬也何處見得殺其妻子意看乎若果如註說啓亦不是盤亦不是何以為法扵後世彼二罪者在今日不過誅止其身况三代耶抑又思之師律雖嚴進戰退戮即當塲事既戮之後必無收子為奴之理


鄕愿 

子曰過我門而不入我室我不憾焉者其惟鄕愿乎鄕愿徳之賊也人之不善者名狀何限何必以過門不入為言此以不見其面為幸見面則必覩其醜態聼其諛辭故惡之之甚寕欲不覩聞也曾子曰脅肩諂笑病于夏畦子路曰未同而言觀其色赧赧然非由所知也二子之所飬如此况聖人乎聖人所惡惡其利口之無㝎體無要歸變亂黒白顛倒是非以至覆敗邦家此商之所以亾也聖人其有感扵畢命之辭乎


煎膏絺綌 

按䘮禮膏煎之物不用絺綌紵不入此皆禮不㤀本也周禮膳膏薌臊腥膻及内則淳熬淳母之類莫不膏煎而膳夫之珍用八物亦指此也羞豆之實有酏食糝食煎用狼臅膏則常用之膳未甞不用膏也詩曰為絺為綌服之無斁禹貢絺紵孔子當暑袗絺綌必表以出之則常用之服未甞不用絺綌也聖人制禮炮燔烹炙以為醴酪治其絲麻以為布帛以飬生送死皆従其朔朔者初也燔炙飲食之初也絲麻女功之初也是以疏布之羃槀靺之尚玄酒在室大羹不和皆反本修古之道與生人有别膏煎䙝味絺綌細縷所以不用也後世奢僣成俗必欲歛以文錦薦以珍異何足以知制禮之本㫖哉


初祖先祖 

家禮始祖先祖之祭本扵程子而朱子又謂似國家之禘祫覺得僣故不復祭按禮大夫一昭一穆與太祖為三廟則何謂僣家禮之文非只祭始祖其實祭初祖而以始祖配之故如國家之禘按家禮其目曰初祖註曰惟繼始祖之宗得祭又曰冬至祭始祖註引程子曰厥初生民之祖降神曰始祖祝曰初祖其先祖祭降神改始為先祝詞改初為先初始二祖分明有别也王莽始建國元年初祖黄帝始祖虞帝其必有所考也祭法云有虞氏禘黄帝而郊嚳祖顓頊而宗堯其已祖顓頊上更有禘黄帝矣然則家禮之始祖初祖僣不可祭明矣不然如别子之始祖寕有可嫌之理至丘瓊山却不廢祫又不可曉祭法又云大夫立三廟二壇顯考祖考無廟有禱焉為壇祭之去壇為鬼所謂干祫亦不過有禱之祭何甞祫祭始祖以下乎大抵後世祀禮多如此


大過時義 

子曰邦有道危言危行邦無道危行言遜危者髙而易墜之名邦既無道行亦不危疑若無妨然危只従無道之世言行是已分事不干扵人非如言之關接乎衆也苟以涉危而自貶則將汚穢庸陋而不羞其其두001可乎然亦有随其所處而異宜仕國則言有時乎可危舉世忌嫉則行有時乎不可危故危邦不入亂邦不居避世避人要在時中耳如或勢有所不可避者不得已而有含光混世優逰卒歲莊周所謂為善不近名為惡無近刑者其志亦悲矣尹幼章云大過彖傳云剛過而中巽而說行其大象則曰獨立不懼遯世無悶即危行言遜之義盖巽而說行易剛過而中難獨立不懼易遯世無悶難大過之時義也
[난-001]其 : 術


賔主百拜 

禮云一獻之禮賔主百拜而不得醉何至扵百拜之多盖指其拜多扵酒也按梓人爵一升觚三升獻以爵而酬以觚一獻而三酬則一斗矣食一豆肉飲一斗酒中人之食也較之今升爵不過二合四勺則十爵已多矣詩曰㫖酒思柔不比今之味烈宜不至扵酣醉也主人獻賔賔酢主人主人又拜送爵是謂導飲獻酬之莭至是不過一爵一觚辭洗則拜獻酬則拜拜必有荅至扵三酬賔必三辭辭必有拜又有衆賔及賔弟子兄弟弟子各以禮舉觶其拜盖未有㝎數故以百為稱也然按禮獻酬之外至扵無筭爵如是而其有不醉之理耶語類朱子曰當初獻時尚自齊整至三獻後人皆醉了想亦勞攘先生說至此笑曰便是古人之禮不可曉所以夫子說禮既灌不欲觀旅酬以後爵既無筭淆亂不可禁此朱子之所不可曉者聖人防亂之源恐無此理余謂儀禮之文未必皆周公作後来因時添益者耳


脫賺冨貴 

朱子論本朝復讐事云孝宗即位銳意雪耻然事已經隔與吾敵者非親殺吾父祖之人所以當時號為端人正士又以復讐為非和議為是而乗時喜功名輕薄巧言之士則欲復讐彼端人正士豈欲㤀此虜盖度其時之不可而不足以激士心也如王明炎虞斌父之徒百方勸用兵孝宗盡被他說動其實無能只志在脫賺富貴而已彼王虞者豈不審時勢之不可姑恃天塹長江如此未必禍及扵己俯仰揣摩人主之意乃欲一時逞志扵其間幸當時虜勢亦衰歇不至大段蘯殘不然其害有不可言非二子所可辦了矣其意不過以其君為孤注


宰臣賃屋 

宋制宰相子不得赴舉呂蒙正之弟蒙亨李昉之子宗諤既廷試以父兄在中書罷之韓億之子維以進士奏名禮部不肯試大庭受䕃入官唐介之子義問召試秘閣介引嫌罷之人謂如范純仁呂公著之類可惜不早用此固可惜搜羅海内豈無他范呂此路一開私徑不可防如檜家熺塤將何以處之宋祖慮逺如此所以北朝名臣不席父祖之勢従四方入仕扵中朝名則正矣事則公矣凡為政不塞近習之害政者雖有百種善法畢竟虚設故宋之得人扵斯為盛宰執少而天下至廣宰執之子可惜而天下許多才俊獨不可惜乎是以當時百官都無屋住雖宰執亦是賃屋逺方之人一時仕進其勢必然其治象可以想見宰相之治苐自神宗始而逺方之才徳屈矣宋之失天下亦自此肇矣朱子曰今官者作大屋以祖宗全盛之天下猶省費如此今却不及祖宗天下之半而耗費却如此安得不空乏奢侈者人情之所欲苟非國家峻刑嚴㫁其勢必馴至扵抗極不可禦政衰則法弛法弛則侈勝侈勝則民殘民殘而國亾其勢如髙峰轉石妄攔者被拶也侈湏多財財必取民上侈下殘如運甓然内置則外虚甓猶待其外運財貨上流其更有歸下之理耶當時之政以一事為證其與女真約歲幣二百萬貫帑蔵空竭歛扵民間此疑若不得已也乃科得六百餘萬貫皆為用事者侵損南宋之怙侈皆出此類故古之賢君弊袴亦惜非袴也保民之標耳韓安得不興苟求民安湏先抑侈抑侈存乎求賢求賢存乎防私防私之術莫如宋制驗已明矣國法有避嫌之例止扵內外従兄弟外此不計也詩曰瑣瑣姻亞即無膴仕又曰洽比其隣昏因孔云私交宻比莫如姻亞隣里若並禁此類不得薦逹方是有益



温成后 

古今言宋仁宗之仁賢殆非也母以子貴固有剏說者焉後宮張氏之死追尊為温成皇后追尊死妾萬世一有郭后一事猶是歇後也又寵賚張家罔有紀極發扵章疏其侈糜可知此奚啻白璧之微瑕哉當時孔道輔之倫以直道見稱劉敝僅論温成之而不聞有一人抗言立后者又何哉


宋祖乗勢 

周世宗恵澤入人恰是中主以上人宋主欺其孤寡而奪之苟非五季朝嬗暮逓之際其勢莫能也南唐李主不受尊號子孫踵其法又不以外戚輔政宦者不得與政他國之所不及宋主威以刼之混一之餘其勢莫能支吾也始知天下之事乗勢為上智力次之當時事或不成則不及扵柴李史筞之褒與貶八九非真按王銍嘿記云周主兩幼子宋祖始云去之及潘羙搯柱敢言然後一付羙變姓得全其一不知所終李主之歸附毫無罪過太宗賜前機藥而死前機者前却數十囘頭足相迸如轉機也是可忍耶天理之不可信如此


官有餘人不足 

書曰官不必備惟其人盖謂有人則充無人可闕也闕猶可以侍人而修舉苟非其人壊紀亂常貽患無窮匪人而備貟不若刻木而充位此猶不費祿不虐民也憂其不備而翼虎㨿邑可乎必將噉人而後已矣唐虞稽古建官惟百夏商官倍亦克用乂周建六官各有徒屬世漸後則事漸繁也然本之則少而不多要之少猶可辦則多者皆剰也唐虞事簡茅茨土階何用多為世漸增益宮室車馬衣服飲食日用之具而各有所掌事繁故人多是人自生事事未必皆不可闕也考諸周禮疑亦有可闕而不闕者是則因一時之俗而添益歴代異制加減不同惟位重勢尊侈習日滋故合聚其尊奉者為之此官所以益衆其實冗者可汰瑣者可并聖人甞言管仲之奢僣三歸反坫官事不攝謂冗不汰而瑣不并也比之牧馬必湏有厩有塲為蒭為豆羈靮銜轡皆不可闕故掌得其人則馬肥而事辦若嫌其不給物物而置守守者之多馬益瘦而事益紛此由未必皆得人也况後世官漸多人漸不善日與設官之意背馳而民受其虐國以之破敗髙麗郎舎具成祐之言曰以官擇人則官有餘而人不足此千古破的之論宜表出而示後也凡覘國之術見其人有餘而官不足則知其為人擇官而將亾之勢也如漢唐中主猶存此意得其材任或十年二十年不遷不得則或闕貟不補後魏之末造十人共一官猶患不足而國遂不振前迹可鑑


唐之用人 

人謂唐踵隋廣之餘智設科取人繁冗國治毎下斯固然矣然其取人用人多張機權故中選者未必皆有祿位略倣王制王制自鄕之秀士歴選士俊士造士大樂正論造士以告于王而升諸司馬曰進士司馬辨論官材論進士之賢者而告于王而㝎其論論㝎然後官之任宮然後爵之位㝎然後祿之其審之詳而進之難如此至唐之選法以身言書判計資量勞而擬官集衆而試觀其書判已試而銓察其身言已銓而注詢其便利已注而唱集衆告之然後類以為甲先簡僕射乃上門下給事中讀侍郎省侍中審之不當者駁下既審然後上聞主者受㫖奉行各給以符謂之告身若是綢繆䓁級故如韓退之之倫出身十數年不免布衣此詞科之外别開掄才之規也議者嫌其書判借人而專用文章文成七步未足化人日誦萬言何關理體太宗愚天下之圈套只足自愚也此路一開為貴逰發迹登榮之捷徑不復可遏而天下之賢能廢矣世安得治平哉此莫非楊李二家之為萬古錮人作俑也况後代半日尺幅試其詞賦表箋倩手者得焉宿搆者得焉私託者得焉暗圖者得焉偶然一得宦迹無滯為公為相莫非分內噫其可惜


驕吝 

看經實非死法始扵心術推以至扵萬事萬物無不協義子曰如有周公之才之羙使驕且吝其餘不足觀也驕氣盈盈則不能容物吝氣歉歉則不能及物才羙者多才多藝也當官處事無不随時合宜也歴數賢能亦未有及周公者也此不過有司之任至輔相之責不與存焉合衆人之耳目而為聦明合衆人之心思而為睿智虚己樂善惟恐天下之賢能或有未達者此不驕不吝之莭度也商其意夫子盖有取扵秦誓之言乎其言曰若有一箇臣㫁㫁兮無他技其心休休焉其如有容焉人之有技若己有之人之彦聖其心好之不啻若自其口出寔能容之以能保我子孫黎民尚亦有利哉此不驕不吝之印證也又曰人之有技媢嫉而惡之人之彦聖而違之俾不通此驕吝之名狀也是以才羙者處事之材具驕吝者蠧政之機關雖有材具機關敗之何補焉願以此說用規執政者


支子不祭 

支子不祭禮也宋之諸賢皆有通變之說因宋時宗法不立明道殁後伊川始立廟仁宗至和制其宗傳扵立廟者之子孫故太中之䘮舍嫡孫而伊川主䘮因以立端彦為宗可以見矣故支子之祭不祭繫扵宗法之立不立也程子曰後世如欲立宗子雖不祭情亦可安若不立宗子徒欲廢祭適是長惰慢之志不若使之祭猶愈扵已也此指宗法不立之前非與扵既立之後也朱子與黄子耕書云支子之祭先儒雖有是言竟未安向見范丈兄弟所㝎支子當祭旋設紙榜扵位祭訖而焚之不得已此或可採用然禮文品物亦當少損或但一獻無祝亦可也上言竟未安下言不得已其意不以為允愜也荅李堯卿云此事只合謹守禮文未可以義起也况有俗莭自足展哀敬之誠乎此又與前說大意同也至荅李晦叔書云兄弟異居廟初不異只合兄祭而弟與執事或以物助之為宜向見說前軰有如此而相去逺者則兄家設主弟不立主只扵祭時旋設位以紙榜標記逐位祭畢焚之似亦得禮之變也更詳之所謂前軰即范丈所㝎而結之曰得禮之變亦程子所謂不立宗子徒欲廢祭之意也若宗既立則所謂謹守禮文未可義起者為禮家三尺恐下不得禮變字也且其所謂逐位祭畢者指時祭也祭未必同日猶或如此如忌日則同日各祭可乎㨿禮聞䘮在外者為位不奠其䘮所有奠者為其精神無分故也設有十子各居同日之忌十處各祭奚可哉退溪毎舉此為證故人多遵行其相去數百里之間或一時遊宦在外者莫不如此則未安假饒有此必在他方隔逺無徃来展敬之便者方可


飬猛獸 

聖人不作無益害有益所謂益者以天下言非一人私益也昔者猛獸害人故周公驅之民扵是頼生如乕豹犀兕之類宜獵取以用其皮角足矣何至扵豢飬而弊民哉周禮服不氏掌飬猛獸而敎擾之凡祭祀共猛獸註虎豹熊羆之屬敎習使之馴服王者之敎無不服此甚害義祭祀之共謂中膳羞如冬獻狼之類禮有狼臅膏盖為中膳者或不時得故飬之也所謂敎擾之疑亦圈畜而熟習也若虎豹熊羆之屬必將多殺畜物以飼之賔祭牲牢猶曰不得已也况棄犬羊餧惡物乎果如註說㫁非聖人之制乃周末文勝之後随事補入者也周禮此類甚多或曰虎兕出扵柙何謂也孔子見時有如此而記之也勿論古今掌其柙而不能蔵護非過耶如仲舒大儒猶不及此乃曰圈豹檻虎是其得天之靈貴扵物也不乃為後世窮心役物者助耶如秋官夷隷貉隷之屬其可盡信耶不然則古俗尚鬼故有壓勝之術如硩簇之懸矢鳥巢壺涿之午貫牡橭庭氏之太隂弓莫非鄕儺驅之義虎豹取其神威故生畜之耶然亦皆非周公之舊


負且乗 

易曰負且乗致寇至負也者小人之事也乗也者君子之器也小人乗君子之器盜思奪之此以君子小人言非指其事也君子不遇負乃其事伊尹躬耕傅說版築若將終身一朝遭逢為帝者師若固有之負乗非所論矣為此言者其人也謀利小人雖髙車駟馬依舊是負擔伎俩君子在下小人得志豈非盜之招乎董子曰居君子之位為庶人之行者其患禍必至其義極精如公儀休相魯㧞園葵而出織帛之妻方是居君子之位行君子之行也夫三辰失軌擢士為相蠻夷不恭㧞卒為將其業之㣲賤何可恤也


漢文重刑 

漢髙約法三章不過承秦之弊與民休息若夫治天下事變無窮輕重不一何可但用此為治及天下既㝎使蕭何㝎律令有黥劓斬趾㫁舌梟首夷三族之律文帝雖因一女子之言除肉刑當劓者笞二百當斬左趾者笞五百當斬右趾者棄市右趾者既隕其命笞撻者徃徃至死雖有輕刑之名其實重刑也故崔寔之言曰徳教者興平之粱肉刑罰者治亂之藥石也以刑罰理平是以藥石供飬以徳敎除殘是以粱肉理疾也罪大不誅而國治者未之聞也天下善少而惡多五刑三千而其可以三章了辦哉鄭子産恵人也猶曰寬難寬宜得衆而芄두001苻之踈脫又何従而致之哉想當時寬而不失其嚴故都鄙有章田有封洫至民聚瓦石而不恤非縦民干紀可知彼大叔之行政效其弛而失其張所以終至扵殘殺而後已今有為不善者仁人召而敎之敎之不聼怒之怒之不聼笞之笞之不聼竄之竄之不聼不得已而殺之若曰吾不忍殺縦使之盜人之貨刼人之畜侮辱父兄毆害男婦則可乎余見近時治民以不治刼盜為能事必以務寬為諉夫國有寇賊必興兵而擒殺庶氓䘮財失業何以異是雖曰本同吾民又如惡疽在體疙瘩浸蝕毒炎攻心不得已割肌去疔以全生也事有緩急也然而不計是仁扵不善不忍扵良民也贜吏之虐害甚扵竊盗俄罹發奸赦令旁午不見有大字面配去仁政之施恐不如是也然則一寬字但為牧守者避謗之妙術蠧政之關棙矣今之觧怠極矣必湏稍增嚴猛使上下知所畏憚而後法敎可設也
[난-001]芄 : 萑


克己復禮 

子謂顔淵曰克己復禮為仁一日克己復禮天下歸仁為仁由己而由人乎哉此又以天下歸仁者言之其復禮而不歸仁者不在數克己不過用力之名聖人従心所欲而不踰矩不但復禮而止其遇扵世何如也其意盖曰主一家者一家歸仁主一國者一國歸仁主天下者天下歸仁顔淵王佐之才故舉大而包小用心扵一身得㓛扵天下而無不如志也此亦說經之一道若夫末俗貿亂臧否不真使一介孤寒之士守死善道一循乎天理之莭文而疑四海之不歸仁則固矣夫


賡載明良 

治道始扵徳禮終扵政刑徳禮雖明政刑不修民不可得以治也故典謨之後終之以賡載之歌臯陶刑官也其歌曰元首明哉股肱良哉言君臣一體也一章之㫖都揍在一明字上明者視聼不閉也元首之所明惟在耳目人主不宜專靠扵臣隣先務審察然後股肱之臣各著其能良如良能之良自然順成之謂視聼既明則心之所之手持足蹈不言而喻一體故也是之謂良臣其所謂惰與喜相反叢脞與起相反不脞而起則明矣不惰而喜則良矣理無不明事無不治王政之成也易之象噬賁豐旅皆离明之卦而刑獄之義也一則曰明二則明惟恐或蔽而不章用此屢省乃成安有不欽之患哉


宦官宮女 

范瞱云天垂象聖人則之宦者四星在皇位之側故周禮置官亦備其數閽者守中門之禁寺人掌女宮之戒其来舊矣漢興因秦制置中常侍然亦引用士人以叅其選後世才任稍廣髙后稱制張卿為大謁者中興之初宦者悉用閹人永平中始置中常侍四人小黄門十人明帝以後增中常侍十人小黄門二十人㨿此其數猶不夥周武帝惟置妃二人世婦三人御妻三人餘皆减之唐太宗㝎制無踰百人則已十倍矣最可痛者南漢主以龔澄樞為内太師凡羣臣有才能及進士壯頭或僧道可與談者皆先下蠶室然後得進宦者近二萬人謂士人為門外人不得與事卒以亾國宮姬之益繁亦視此為害漢貢禹奏言古者宮女不過九人秣馬不過八匹高祖文景時宮女不過十餘厩馬百餘匹武帝時多取好女至數千人趙宋孫沔云尚書侍御司記典言之屬百二十人則為大備故先朝之數侍史不過五百人今聞十倍增人已踰三二千私身飬女數復過之百司供億按簿可知當時之事舉隅可見宋何由不亾㨿禮三夫人九嬪二十七世婦八十一御妻愚毎以此致疑其目皆御幸之名人主一身内寵許多其可堪支耶雖以外朝為况朝廷兼治天下官所以必多后妃静處宮中所治者幾何御幸之外宮女不過九人則又何見治者少而治之者至此耶此必不然既稱嬪妻夫人則雖不經御幸理不冝出宮嫁人如是而内無㤪女何指而言略加採錄用備更考今聞我朝宦官三百三十五人宮女六百八十四人受祿合一萬一千四百三十石云


李繁 

陽城之為諫議大夫前進士韓愈作論以剌之及論裴延齡則直聲聞扵四方李繁者鄴侯泌之子也城又盡䟽延齡過惡欲宻論之以繁故人子使之繕寫繁徑以告延齡延齡先詣上一一自觧䟽入徳宗以為妄不之省繁之為人如此然愈之送諸葛覺徃随州詩極稱繁之賢至曰今子従之逰學問得所欲入海觀魚龍矯翮逐黄鵠喻辭之不倫甚矣其剌城時稱前進士而至是云我雖官在朝則是二人事已著之後也何愈之刻扵彼而寬扵此當時武人金吾將軍張萬福者聞諫官㐲閤亟徃遍拜城䓁大言賀朝廷有直臣連呼太平萬歲愈乃一武夫之罪人後世徒見愈詩多失臧否之真鷃披隼翼羊質虎皮而龍鵠之遭厄運歟


蕭何求過 

漢祖用蕭何言無不従蕭何相漢求過不暇設書過之吏此見扵崔琦諷梁冀書府中如此則天下之言將皆至是漢祖来天下之言也漢之興信越總軍旅良平運籌䇿然蕭何之所以功苐一者此為最大上以㝎天下下以保家族故鮑生勸釋君疑邵平勸讓封皆来諫之效也又董仲舒謂公孫弘曰大開蕭相國求賢之路此必有實而史䇿之漏也如追韓信惟恐失之既得必置諸大將之位而後止求賢如此天下之士豈不矯首而待價乎求過以治身求賢以補世為國乎何有書過求賢皆史氏之所漏也夫位尊則任大任大則事繁聦明有不能周故合衆人以為耳目其事無遺也不然雖欲見牕壁間之則目無所施雖欲聞山嶺隔之則耳無所施而牕壁山嶺之外庸人已先知之矣惟在擇以取之則千里之外如在目前舜之明四目逹四聦即如是而已有物而不見曰盲不聞曰聾盲聾者天刑之名也視然後見聼然後聞庶人之聦明也見聞扵萬里之外君子之聦明也反是者不免扵天刑之疾也是以聞見之廣始扵求過終扵来諫而吉無不利蕭何庶幾哉諸葛亮曰初交州平屢聞得失後交元直勤見啓誨前叅事扵幼宰毎言則盡後従事扵偉度數有諫止乃曰違覆得中猶棄弊屩而護珠玉相業之前後相符如此


漢之髙光 

漢之㝎天下蕭何次律令韓信申軍法張蒼㝎章程叔孫通制禮儀䂓模雖曰弘逺抑末也天地閉塞賢人隱當時虎噬龍呑之際大人君子竄㐲荒野不知幾何人哉然立法垂綂不過乎戎馬間共事之數人此漢所以止扵漢也魯二生之言亦不過不欲屈莭扵十主反覆之人其實禮樂之興何必待百年禮云樂云玉帛鍾皷云乎哉上下叙秩風淳俗化方可謂之興其初必従儀章度數始叔孫通所制即其物也不然雖百年而禮樂禮樂亦無由興矣苟要其興必先正名名不可以徒正又必頼法度之先正雖道路軍旅之中何甞一日無禮樂若使漢祖搜訪側陋卑辭厚帶延致羣彦講明先王之禮㝎著一代之治則巖穴中豈無抱道懐經翹首以願有與焉者哉顧溲冠伎俩終消不得而叔孫竪子善媚逢惡皆襲秦故惟尊君抑臣而隆師友臣之義則不復留迹故治道堙㓕則自通始矣嗚呼秦政者三王之賊也周道雖衰流風餘䪨尚有未泯覇迹雖盛猶藉尊王漢距周又不逺苟使大亂之餘因除暴之威剗革整頓一復乎聖王之典章特易易然矣惜乎有此機會而失之殆天意不欲平治哉後王莽口口談聖事事遵古是心非而迹未必皆乖故其初天下翕然従之但患苛細虐民畢竟亾㓕其失在苛不繫遵古也光武中興則削其疵而留其善因以修之此又一機會乃急扵恢舊一㘦剗革則過矣余故曰叔孫之不改秦轍光武之剝盡莽政其失均矣


䘮國社亾國器 

郊特牲曰䘮國之社屋之與天地絶也呂覧云亾國之社不得見扵天其說尤明樂毅傳大呂陳扵元英呂覧云亾國之器陳扵庭所以為戒較之上文義亦分曉


使臣以禮 

夫子荅㝎公曰君使臣以禮臣事君以忠此雖非望報而為之然苟能如是其效必至也夫禮與忠孰不曉其說但不能實得故不行耳君勢尊而臣勢卑尊則肆卑則畏故君或可以厭然無愧臣敢曰我不欲忠乎此不待聖人之敎而自知矣君不以禮則臣必耻耻則怨怨則便與忠貳矣蘇軾曰君使臣以利則其臣皆小人幸而得之不過健扵才而薄扵徳以爵祿而至者利盡則去以威刑而服者威弛則背故不若以禮禮者遏絶非僻而興動其善心也初非上之所望而已亦自㤀其進扵忠也彼爵祿威刑何足以與扵此


秦隋作俑 

世有汚隆其實汚大而隆小故觀其大勢只覺有汚而無隆也三代之盛更尚不同畢竟質不及文文不及質既文矣反忠無其道故以文武之徳比諸唐虞則其降可見然猶是所因者存故所革可知也三代以後日甚毎下天地閉塞闖生一秦政威侮五常怠葉三綱則所因者亾矣漢不能革率因其舊故尊君抑臣之法㫁為金石而隆師友臣之道不可復矣後歴六朝之浮華至隋廣設詞科之制選舉之壊極矣唐不能剗革其文藝取人設科錮性則一循楊氏舊套民習遂大變而尊經重道之行不可復矣後世之不復治實秦隋作俑而張大扵漢唐乎五代之後趙宋君子雖欲挽囘古道為此兩弊所抅持其勢有不能比如一段素㓛先涅後墨染渝既深將何以反其潔净地耶噫命矣或曰自董仲舒天人之䇿科式始創猶是理勝近扵可用轉歸無用之詞章則肇自漢靈之世按綱目光和元年置鴻都門學其諸生皆勑州郡王公辟召或出為剌史太守入為尚書侍中有封侯賜爵者士君子皆耻與為列焉既而詔為鴻都文學樂松䓁圖像立贊尚書令陽球諫不聼其說未詳也蔡邕對灾異問曰尚方工技之作鴻都賦篇之文可且消息以荅天望又上䟽曰諸生競利作者鼎沸連偶俗語有類俳優或竊成文虚冐名氏盖指此而言也雖以此取士至扵貴顯而為士君子之所耻不與之同列後世莫不歎息痛恨扵桓靈之昏謬而一遵其遺塵惟開僥薄一門不容他歧之進亦異矣我聖朝承麗氏之陋開剏諸臣多出扵亳社舊僚扳枝捺葉不及扵根株大猷其䂓模經畫不免因循㢱縫及其輾轉病敗則或反有大段不逮何哉彼雙冀科規不過昏辟之餘唾而脫舍不得甚扵逐臭此何異負版之蟲負石顛墜而不覺其害哉今人語及秦隋漢靈尚為之代羞而至抑臣詞科二弊惟恐或違讀史至此未甞不三復發歎故曰不革此弊聖王之治無復措手處矣


舉爾所知 
 
多得良馬不如得一伯樂馬死而復求也多得利劒不如得一歐冶劒失而復求也故管仲治齊有㓛則桓公必先賞鮑叔漢祖得之先賞魏無知治國豈有加扵求才故曰唐虞以股肱而康文王以多士而寕彼股肱多士所以為才則以其能薦逹天下之賢也不然雖有周公之才之羙驕不能下士吝不能任賢而不足觀也聖人荅舉賢之問曰舉爾所知爾所不知人其舍諸商其意所謂人者即所舉之身也爾所知之才非謂多技善辦事即薦逹賢徳之才者去一賢字不得古人有言曰不仁而多才國之患也人不忠信重厚而多知能比猶豺狼不可以身近之也故心或不仁惟恐才多而賊國之愈甚聖人之訓豈間然乎以此推之先有司赦小過二者亦求賢之莭度凡為政者若矝能而先自主張則君子未必樂為之用湏先付其人使之綱理任使然後我方去察能否也人不可以求備故若不容過差随事罪咎則君子又不欲屈心抑志屑為驅䇿也湏寬裕温柔綏之来之逺方守貞之士方是翹首嚮風待價扵席上如是看亦得


髙麗賑政 

髙麗賑恤之政極備發倉之典史不絶書謂之發倉則與今糶糴異矣糶糴者創扵句麗之故國川王時而與閭里徴債之害略同後世民戶破落八九是此之為咎麗政則不然國初創置黒倉至成宗改名義倉戶歛米穀以時收積以備緩急忠宣時又置有備倉又設烟戶米盖歲豐則量戶之大小出穀有差蔵之州廪以救来歲之荒即倣周禮鉏粟屋粟間粟之制也然什一之外無端箕歛㤪讟難防而其終恤民無補徒歸虚名不可為也不若社倉之為完備此朱子之所甞行其始貸官粟儲之民社歲取什二剰積而後還其元粟其剰足以活民也余觀列郡或地廣距官百里之逺勒授官穀加歛什一名為雀䑕耗糴以大斗糶以小斗而其䑕蟲偷損則計作官用是官耗而非䑕耗也又况徃来脚價資糧斗斛剰餘費損百端其流亾絶戶則攤徴殆遍比閭里徴債毒害尤甚今若量距官由旬之外各置社倉則必免勒授之弊民皆樂従矣麗時既無官耗之弊租稅之納許民自量自槩公私同用其斗斛至荒歉賑救則又設東西大悲院濟危舗以飬疾病鱞寡孤獨官給救恤疲躃殘疾無不待飬優民之政比今不啻差強


除連坐法 

連坐之刑恐非聖人之意三族已甚五族七族九族之殘皆従此作俑雖父子兄弟未必皆同惡苟非其罪寃憤當如何聖人好善大扵惡惡賞延于世而罰不及嗣後世賞不延于同産而罰必及于異居之親屬可乎說者謂惡逆之極其至親未必不知不如此無以痛懲然未必者疑辭也罪疑惟輕豈可因未来之害冐施曖昧之刑哉人之大欲莫如惡死死且不憚其他又可恤乎髙麗恭讓王時憲司上疏曰舜殛鯀而相禹武誅紂而封庚天地生物之心也近世殺人如飲食滅人之族猶恐其有後不仁甚矣願自今妻子無随坐昔漢文元年首除收孥相坐之法後文帝而得其意者惟此也可以表出


平勃相讓 

子曰能以禮讓為國乎何有國之貴讓如此讓之反則争争俗之盛國所以亾也文王受命始扵虞芮質成士讓為大夫大夫讓為卿則兩國變争為讓此虞舜諸臣濟濟相推而文王之化有以得之也夫辭讓者禮之端辭則己不敢當讓則推以與人讓之重惟在進賢其讓之非其人不與數焉夫子又曰用力為賢乎進賢為賢乎吾聞鮑叔逹管仲子皮逹子産未聞二子之逹賢己之才管仲子産雖賢身没而止亦不足多也三代以後尚論人物惟漢最號得人陳平為右相周勃為左相及誅諸呂平讓㓛扵勃而已居其下又至决獄治粟之對勃復讓扵平而其心安焉衆議與之用此垂法孰不興動此漢之所以為漢乎然二子者亦有所本而然矣當髙祖之世推蕭何之功而及扵鄂千秋推陳平之功而及扵魏無知二子雖欲不爾得乎


執藝以諫 

周禮六官不立諫司惟保氏一職掌諫王惡屬之司徒司徒掌敎之官敎民湏先其飬故土地衣食之具皆其所司非如後世貨財之府也敎而不従又湏責罰以懲之故師氏以媺詔王保氏諫王之惡亦其冝也至扵衮職闕失凡為臣者莫非當諫之職故曰工執藝事以諫此謂百工各有所司小事大事皆繫扵君君或有過則有必有所掌之司宜各執其事来諫然後大臣㨿此而繩愆糾違其不能者大臣又必先罰其癏曠之罪凡有闕失其細大莭拍必有他人所不及知惟所掌者覺得深㣲此一益也居下位者其事或蠧政害民而苟非損己則謂非己責而因循不以為意若如是則免罪是急不敢不諫豈比諸别置數員諍臣而悠悠蹉過者哉此二益也子曰天子有諍臣七人不失其天下諸侯有諍臣五人不失其國大夫有諍臣三人不失其家士有諍友則身不離扵令名父有諍子則身不陥扵不義此非謂置官如此數也為天下國家者能有此扵百工之中則便有此益也然人未必各自殫職必湏有糾摘覈發之任古者天官冡宰所綂有御史之任毎一一監察其不職者随事舉奏有㝎律而無貸庶幾百僚振刷矣又慮其乆而或廢故毎歲遒人以木鐸循路曰其或不恭邦有常刑㨿伊訓臣下不匡其刑墨具訓于蒙士謂之蒙士則訓及于卑下而墨乃治賊之刑吾君不能謂之賊賊者害人之名施之以害人之律是謂常刑也如此人無不諫政無不修治邦之要務也金沙漫茟有一說極是其言曰暴秦商鞅李斯之屬惡聞非議設此官隂以鉗制天下之口與燒詩書族誹謗同揆而後世不悟乃謂諍臣諫官國家之紀綱耳目是其術不獨愚一時而已也此論出而其義益明令人懣然心服矣如欲專權恣行無出扵此計之巧且密矣秦人剏設此官則外似来諫之道故時君受欺而他皆有侵官之嫌固不敢開口又必擇軟熟者居其位則天下之頰舌都塞矣彼亾國圈套籠罩千古人無能脫出其故何也不匡之罰不必剌人凡人之所願莫如富貴所惡莫如貧賤若使汰去其官不得復忝榮祿則必將有水火不擇而也敢者矣


仙桃山神 

三國史引北史云勾麗有神祠二所一曰扶餘神刻木作婦人像二曰髙登神云是始祖扶餘神之子盖河伯女及朱蒙云又曰政和中入宋詣佑神舘見一女仙像舘伴學士王黼曰此貴國之神知之乎古有帝室之女不夫而孕為人所疑乃泛海抵辰韓生子為海東始主帝女為地仙在仙桃山此其像也又見大宋信使王襄祭東海聖母文有娠賢肇邦之句乃知東神則仙桃山神聖者也兩說恰相類東邦豈有二女仙為始祖耶此必傳說有不同也此事在本國已是虚謊難信傳至上國亦費崇奉事之可笑如此


文帝始政 

三王逺矣後世之可法者惟漢文帝即位之始恤刑則除收孥相坐律保民則㝎賑窮飬老法崇儉則禁四方来獻賞功則封侯止扵宋昌一人不及張武而吳公以治行直拜廷尉求賢則舉賢良方正直言極諫者而迢遷賈誼偃武則卑辭南越有以感動其心六者皆得聖人優民之要也後之人辟鮮克有終者逸豫勝之也文帝則謙約不怠始卒畫一所以民不知兵公私豐實而頌聲作也此可以替丹扆箴


卜式 

西京之世識治要者卜式是已式牧羊致富將以治羊之術治民而不得者也其言曰治民亦猶是也以時起居惡者輒斥去毋令敗羣此去其害馬之意也害民莫如虐吏去其害民者使民各自謀生何不遂之有式船賦不便則言之平凖不便則乃謂烹弘羊天乃雨弘羊即害民之惡者也牟利之徒去則斯民安矣弘羊方寵任而式前既遭天子之不恱今又正諫不諱是豈售財求顯者耶民生莫不惡死欲生生之之術不外於饒財饒財又在於無所撓奪人各有智能凡所以致財者無不為之伶俐不待乎導誘也此有利竇兩人争之將有力者勝有力莫強乎國民敢與争乎哉力奪猶有迹可見况其用智巧而奪之乎此如甘䑕齕肌隂銷宻鑠膏血竭而人猶不覺也弘羊䓁百種施為不離乎益上一路下安得不損式獨覺而深嫉之至欲烹滅以荅天當時公孫以下未有及此也誠使武帝悔心之後得如式者數軰任之不疑以治羊之術治天下其有庶幾乎


文王田功 

下效莫如上行此非難知之理然不獨心有所不肯亦勢有所不可古者茅屋土階瓦簋瓦鉶與百姓共之民之従之也易世移俗遷䓁威漸繁名分截然従下推上其宮室車服器用飲食皆不可混淪扵天下之耳目故亦不得已而為之階級俾不得一毫僣以逾焉此又聖人之意也不然因循差忒民志未㝎乖亂立至矣雖然樂樂其所自生禮不㤀其本衣成缺胯屋成不成三瓦存古義也今君人者雖曰儉約其宮室車服器用飲食比羣下莫不倍百以此臨下曰爾宜觀效而無或近奢難期其恱従也書云文王卑服即田㓛謂之卑服則非日月山龍作繪之法服謂之田㓛則非九級之陛數尺之榱閑逸優逰之所矣立明堂而朝羣后用蒿為柱名之曰蒿宮蒿非南徼之産則不能成材舎楩柟豫章而必取諸逺方賤品者示儉也推此則必不隆棟廣厦雕鏤丹雘之飾矣今既貴賤不能一同扵平常之時則寕取法扵周文之禮短柱茅苫為觀稼之亭襏襫糾笠為耕耤之服使百官従之親勞玉趾九推禮畢庶人終畒國語云王則大狥耨穫亦如之民莫不震動恭恪然則至夏又至耘之亦如例至秋又至穡之亦如例國語云膳夫陳饗王歆太牢班甞之庶人終食此亦不可闕凡飲食供奉器數有㝎惟其簡一應煩費無不省除上下同樂而罷如是不但使人主知夏畦之艱難亦令貴逰者不耻農功所益弘大矣或謂與周禮冕紘不同然文王之卑服獨不可遵述乎末俗頑弊不如此不可以振刷頽風比諸曠歲一舉耗費百億而毫無裨補果何如哉


為虎傅翼 

汲冡周書云無為虎傅翼將飛入邑擇人而食其言至到可監汲書之真偽不湏言也虎本有威如外戚固有之權位也翼之則本有之外益之以交通内外之斜道也食人常事而擇則害及君身也戚畹雖親近猶是外朝豈可使交通宮内耶君之母妻随世易位故戚畹權位無子孫傳逺之理位尊則危勢逼則懼處懼而慮後者必至簒奪之圖古人垂戒必皆如此周室世範今未可詳而八百年之間未聞以后族亂政者可想其槩也如漢之馬后戒勑雖㘦猶畀之外朝之權位殊不覺此乃所以傅翼而亂之也終以亾國宜矣


明堂 

明堂之議蔡邕之說最備然古聖王垂訓莫非崇儉以為百代之法豈有若是之宏大廣設之理蒿柱茅簷雖欲若是恐難成矣三代禮繁尚不可如此况黄帝之邃古耶夫帝王之朝諸侯出政令儉約為主無論古義之如何别為一代之制建一樸素之宮當會同行政時出居于此明示萬目與天下同其䂓模方是建極之道魏徴之言曰髙下廣袤之規几筵尺丈之制並随時立法因事制宜自我而作何必師古其言不可易月令則靑陽總章明堂玄堂各有左右介而為十二月所居之所至保傅篇則曰帝入東學則上親而貴仁帝入西學則上賢而貴徳帝入南學則上齒而貴信帝入北學則上貴而尊爵帝入太學則承師而問道學者四門之學也太初篇曰天子朝入東學晝入南學暮入西學將何適従而又無正寢時莭可乎此皆後儒因而增衍不可盡従者也魏徴之論扵斯益信矣邕也雜採羣書合以為一做成窮奢極侈勞民傷財縦欲敗度之作俑而卒不可施行其抅曲不通如此愚謂此奚獨君天下者有此凡侯國之主亦冝倣是而為之小大雖别治理本同别作出治之堂異其名號為四時朝羣牧接庶氓之所庶乎得之今朝政之出必曰廟謨廟勝廟者非指宗廟乃月令所謂太廟既曰廟矣寕可闕其所哉然後㝎為䓁級品式使臣庶視以效之無敢越厥豈非世敎之有裨乎


斬紂封武庚 

武王之伐殷司馬遷書遂斬紂頭懸之白旗人猶不信後竹書出其說亦同彼魏君必為㓒書竹簡蔵之冡壙欲欺所不知何代何人者何哉史記二相周召共和竹書謂共伯和和即其名也漢書古今人表已著其名班固何能先見地中文字而知之况湯十一征尤見明證彼何能預知孟子說而誣辭如此今人但以與傳記不同棄之不可盖當時有是說矣武王為天下除殘賊豈無其道而若報私仇者何哉意其平日已不以臣莭自處不比文王之分㝎也前或一日臣事則彼雖天命之已絶俄稱至尊必不忍斥呼其名而賤罵之聖人其有是哉竹書又有文丁殺季歴之說事或有近是者耶若然初無君臣之義而以必報處之也牧野之事固衆寡之不敵故為背水之陣見扵尉繚子所謂牧野洋洋是也以至仁伐至不仁而稱戈立矛五伐六伐之誓又何勝敗之關念至此紂一夫也封武庚扵舊都是存紂祀也殷祀可存而斬其父封其子使之承父為後而無叛心可乎至是武庚特一孤雛又何出家中兄弟三人監之哉武庚之才知足以唆動三監而流言非一日也十亂當朝獨不可先事而弭難乎既誅管蔡因以東征滅國者五十奄薄之外淮夷徐戎莫不同叛是何思殷者多而彼殘賊既死之獨夫受果何力能致此哉以意臆之封武庚扵其地非武王之本㫖盖不得已也殷之季賢聖之君六七作恵澤之入人者深仁賢之輔相流風餘䪨猶有未泯紂雖殘賊而武庚才知有足興復繫羣下之望但患獨夫之未斃耳牧野之舉衆情之望實在扵殷世之不絶故九鼎之遷尚為義士之所非其光景可想武王雖欲䖍劉遺孽剗革以掃屏之得乎武王之志固在乎應天順人亦不宜大拂多方多士之望而後之或致踈脫召患有不暇計故因以存之只增防患之綢繆是即時宜然矣不如此又無以處之也


臣下不匡 

墨者治盜之刑其違理苛歛狂法受賕偷損官財殉欲逆理皆盜賊之類故雖剌面配去冝矣書云三風十愆臣下不匡其刑墨其故何也惟彼三風非難知之愆諸臣祿食在廷緣何以不肯匡救只是貪戀富貴恐怕言出而職去也去職則失財故寕緘口周容以為保守肥己之妙術其為賊尤大盖穿窬行刼受患者不過一人掊克贜盜又不過一府一縣之被害若夫君徳敗度奢縦㒺極則灾遍天下而國以之危亾然而不匡其為罪豈穿窬掊克之比哉其義合施以治盜之刑也聖人之垂戒深矣


北元 

元順帝苐二皇后即我東竒子敖之季女轍之妹也生太子愛猷識理逹臘及順帝之殂于應昌府太子継立是為北元麗末數遣使至國辛禑三年復行北元宣光年號後我擊東寕府以絶之自理山郡北渡鴨綠婆豬二江至兀剌山城城在大野中四面壁立惟西可上距理山二百七十里也東鑑云距雪寒嶺七百餘里及其降鴨綠以外西至于海為之一空然則遼陽之地猶屬北元也我朝甞征婆豬江李滿住滿住即其尊稱是時東寕府同知李原景即李兀魯帖木兒所謂滿住恐其子孫也我國服事元既乆見大明之興順帝出奔之日已議遣使明朝至洪武二年停至正年號突然絶之至侵其邉郡涉乎已甚幸值彼兵力已衰不為大患然壤地相接安保其必無殘虐耶前此元宗十一年西北面兵馬使崔坦三和校尉李延齡䓁作亂以西京以西附于元西京今平壤也元令内屬改號東寕府畫慈悲嶺為界慈悲嶺即岊嶺盖自平壤以西皆為内地同稱東寕也歴二十一年至忠烈王十六年元罷東寕府歸我西北諸城是時王尚公主有寵故也忠烈四年王朝元次義州西北諸州皆已附東寕而惟義静獜三州迎迓供蝢云則他州皆處以域外也静獜今在義州境中我國之所領惟此而已然岊嶺以外已失則義州亦何能越界數百里而獨屬扵我哉不過不㤀舊義姑為供給也岊嶺者今正方城是也又稱銅仙嶺苟非元帝之聼順則平安一道拱手坐失而已余恐方來必復見此光景耳


貢使航海 

明初遼塞路絶詔使及我之貢使皆航海徃來庚申帝雖殂扵沙漠之應昌府其始出也奔上京上京者渤海之地在契丹之東盖由山海關出也距我咫尺矣是時我國奔問惟勤東史諱之可笑恭讓三年冬李詹白王曰元末北遷上都而奔問惟勤此臣䓁所親見也固守臣莭他國莫及此豈誣辭洪武二年我兵已擊東寕府示相絶明年虜李原景䓁元平章竒賽因帖木兒䓁來㨿東寕府憾其父竒轍之誅侵寇北鄙將故報仇又命我太祖徃擊之㧞其城進襲遼城戰勝而退以此推之遼瀋之地當為元有也是時明祖在南京威令不及扵此至洪武九年北元冊辛禑為髙麗王復行元宣光年號至十一年復用洪武年號其反覆如此前此金義殺明詔使奔北元以之激怒天子幾致被兵亾滅其間積累艱苦不可盡述其先絶北元鄭圃隱倡之也元雖失中國壤土相接其免扵殘虐特幸耳明使之至若善辭報荅曰彼雖不徳䘮亾臣服既乆受恩亦大一朝勢去而便與相絶我已反覆寕不自愧小邦惟知專心事大以保守社稷陛下若廓淸塞外萬國一綂使小邦得蒙涵育不失先業則臣亦將以事彼之誠心事陛下子孫臣妾世世不渝今若不計前後朝西暮東附勢侮弱則此屠沽之所耻陛下亦安用此不信無義之人哉如此明天子必肯許而不怒又必無後来許多難處矣天子之詔毎以詭詐不誠加之夷考其事誠亦不免此東人本来題目豈不惜哉


五刑 

五刑之目自古相傳若其世輕世重則有矣舜流宥五刑此恐是五其刑而寬之處以流宥也凡刑獄未有不由扵官府者五刑之外恐未有官刑重者既在流宥則官府之治只存輕者也伊訓云制官刑警于有位而其刑墨墨是五刑之一則可見矣至呂刑分明云五虐之刑此三苗之所剏與舜時不同後人殊不覺其不同其物故註觧錯互不明墨果剠面則㫁非施諸有位大小之臣也是必薄罰以耻其心而非肉刑也孝經緯曰三皇無文五帝畫象三王肉刑畫象者上罪墨幪赭衣雜屨中罪赭衣雜屨下罪雜屨而已緯書雖不可盡信其考古則必有相近既云三皇無文則五帝以下有文可證也凡人之有罪皆従物欲欲生扵心知及七竅四肢故象以典刑則所象宜在其身如臣下不匡之類罪在乎心心不可刑故墨其幪巾以耻之是之謂墨也凡後世罪人皆用黒幪即其遺也余甞觧噬嗑之義膚膚鼎也噬膚貪食也凡貪食鼻别其臭口别其味口不可刑故刑其鼻是謂滅鼻也肢體之敗度罪在手脚故刑其足是謂滅趾聼言之乖妄罪在耳故刑其耳是謂滅耳也滅鼻劓也滅趾剕也滅耳刵也又其貪色滛醜罪在目目不可刑故刑其隂是之謂宮也又如鞭作官刑扑作敎刑鞭施扵背罪其心也扑施扵脛罪其行也所謂象刑是也墨劓剕刵宮五者即當時之刑名而舜又减其罰流以宥之若大辟無可宥之理非與扵此數也五虐不言剕而以宮為椓以墨為剠盖苗刑尚虐故椓其隂而剝之剠其面而刻之周人惡其殘而輕之刪除其刵而割足之一趾為剕去腎之一丸為宮割一趾亦可有行去一丸亦可有子先儒謂絶其後者害義既生之子而尚云不孥又何忍怒及扵未生之子耶由此推之劓刵亦在虐政之内其必有前後之别以意臆之聖世之制刑不過剌傷出血以懲之至苗盡割其肉所以為虐按春秋宋人用鄫子扵次睢之社公羊謂叩鼻出血當時之人似得其實意者以其不従命而用劓刑如盤庚之民也不然何故劓刵椓剠與墨劓剕宮不同其名也其曰三就三居何也舜惟恐刑獄之不寬克審克恵有如此者按周禮以三剌㫁獄訟一曰訊羣臣二曰訊羣吏三曰訊萬民此孟子所稱左右諸大夫國人也又王制吏以獄成告于正正聼之以獄成告于大司寇大司寇聼之棘木之下以獄成告于王王命三公叅聼之虞制雖未可詳必有如此者是謂三就也既云五宅又云三居則宅與居之不同可知宅是㝎居則居乃時居也王政之流放人欲其克悔改新有罪逺流既悔不還聖人必無是矣五流之最逺者宅扵荒服要綏侯三服在荒與甸之間三服之中各為其居觀其改行以次進之三居而又進則還扵甸矣古者簡鄕之不帥教者移之郊不變移之遂不變屏之逺方不變而移則其變者之還雖不言猶言也此雖無考可以義㫁也


防墓崩 

孔子既得合葬扵防孔子先反門人後雨甚至孔子問焉曰爾来何遲也曰防墓崩孔子不應三孔子泫然流涕曰吾聞之古不修墓舊釋謂始當堅乆如此則始不堅乆而悔也恐無此理上云墓而不墳丘也東西南北之人也不可以不識扵是封之崇四尺古者殷以前也周制天子髙十尺諸侯八尺大夫六尺士四尺降殺以兩則無官者或冝二尺又或不封也聖人分明自道東西南北之人故封之示不當封也雖封而必不過四尺也聖人従心不逾矩不滯一隅前既失其塋為不封也權以處之未為害理四尺之墳雨而崩頽固其宜矣聖人豈不嘿識崩者未必盡㓕不應者示不應修也然門人既為之修築則又不可謂不可故流涕而道之也何以為證季子嬴愽之葬子其髙可隱則必一丈也而夫子許其合禮季子諸侯之大夫而子則無官其可隱之非制明矣葬扵異國之土非高大不可以為識故如此而聖人不譏君子行事或有時中而不為僣此不可不察


桑林禱雨 

魏伯陽曰湯遭厄際水旱隔并是天有厄運而湯適際其會非湯有愆徳而然也其厄運也如歲之有冬日之有夜不可免也又如熒惑灾星二歲而周天毎歲行度必有所值雖有輕重為灾則均也桑林之禱六事自責言未已而霔雨此理難曉其中五事猶疑或有而不覺至扵宮室之崇侈初非難覺者况湯新㝎天下豈有營作之濫溢至扵女謁苞苴䜛夫之類縦使有之亦恐無㤪讟干天之理然而以此受而為罪天便感應疑若有此僣過而恒暘便若也執此究之聖王之懼灾省愆雖無若有兢兢乎惟恐一毫之不察而或干神怒故必誠必信既齋既戒則一理昭格已十分靈感矣既至桑林之祝禱便渙然以應沛然而雨比如萬匀之弩彎之有漸従一分至十分滿月但欠一箇機括六事之出口便是觸發弩牙也其勢影随響報何論扵有過無過始知囘咎為祥自是湯徳之馨香其七年苦乾無與扵殷政也然則其厄運之積始扵夏癸生一暴桀已見天地之否兆苟無成湯之首出生靈幾乎盡劉循環一理無徃不復而聖人出焉亦可見天地之心也夫桑林恐是殷之祖廟呂覧云立成湯之後扵宋以奉桑林可考


漢法不立後 

㨿禮别子為祖繼别為宗是為大宗百世不遷無子則族人以昭穆為後所謂為人後者為之子也古者繼後惟大宗有之自髙祖以下小宗則祖遷扵上宗易扵下其宗子雖絶其親未盡者承其祀未有立後之例古道然也後世不論宗庶無人不立後其義甚踳小宗猶諉以四宗之傳重彼支子何所託而效顰朱子曰漢世諸王無子而國除不是都無子只是無嫡子便除其國恐只是漢世不奈諸侯王何幸因他如此便除了國盖緣賈誼之䇿以除為得故也不獨諸侯别子凡有勲勞受封皆當為不祧之祖故詩云南仲太祖可以為證也然漢世都不計也至魏晉間猶有古義羊祐無嗣育其弟子為後及祜没而子以無父命棄歸祜夫人上書訴哀不許㨿禮士之子為大夫無子則為之置後祜之勲業宜置後置後則舍兄弟之子而誰也未可曉然其時法不輕許可想近世無論逺近輒飬族人為後有財故也困齋鄭氏云利合之父子可以觀世變矣


孝子左袒 

老子曰吉事尚左凶事尚右是以偏將軍處左上將軍處右以䘮禮處之然䘮禮主人左袒何也昔王孫賈之誅淖齒入市以右袒為信市非凶事也周勃之誅諸呂入軍中以左袒為信軍中宜右袒也後晉趙王倫之亂淮南王允又以左袒為信亦在軍中也禮註謂其便者非也作事用右手便矣袒何獨左便以愚億之孝子新遭親䘮不忍便以䘮禮處之也然吳季子嬴愽之葬左袒右旋何也新䘮長子恐亦同例左袒不忍也右旋順變也然歛用左袵牲升左胖皆反扵吉更詳之


縣棺 

子路曰傷哉貧也生無以為飬死無以為禮子曰啜菽飲水盡其歡斯謂之孝歛手足形還葬縣棺而封之人豈有非之者此舉至薄者為言無與扵禮也歛而必言形者衣周扵身棺周扵衣纔足以不見其形也謂衣未必重棺未必厚單衣薄棺只可以蔽形也還葬者不待踰月歛而後即葬也縣棺而窆者不能具車馬簍翣以機縣棺而行也按曾子問下殤土周葬于園輿機而徃塗邇故也註以繩鉤之以機舉屍輿之以就園其意盖繩以為鉤縣扵機舁其機而行也夫子將舉其禮之至薄故以下殤之例為喻夫貧者士之常貧而備禮不循理也後世此義已晦惟務避譏不憚過分奚可哉


李公升 

子張子深惡長傲遂非之害作砭愚愚莫大扵過而不改也易曰不逺復无祗悔惟顔氏子有焉凡過失或微細或私事人不以大譏厚責者改亦不難或立公朝當大事誤陥非義十目十手之所視指而飜然覺悟確爾易轍非君子不能也余見自古賢逹偶失言行率多㢱縫周遮而未聞自暴其失剝換隂陽者矣髙麗毅宗時以宦者鄭諴權知閤門祗候㙜官閱歲苦争不署名王左遷諸諫官命承宣李元膺諫議李公升傳㫖門下省督署曰朕食不甘味寢不安席徃復再三公升䓁不得已署名旣而悔之王召公升䓁曰諴自寡人在襁褓時辛勤阿保今酬其勞已經三載卿䓁不署告身非臣子愛君之心若軰皆將葅醢同列皆流汗獨公升不奉㫖王責曰汝前既署今反不従何也對曰臣悟昨日之非矣王怒勑歸家其事凛不可屈此人臣所當法後公升多順媚上心同行滛樂有四角承宣之剌不能䂓正昏辟之失以至延福之禍故史臣夷考前後並與其善而没之彼誠有以自取者矣然悔改之難如走阪而住足墮井而踴身比始之無過不啻倍百余特表而出之以著善惡之不相揜


左傳始末 

春秋聖茟止扵獲獜經止扵孔某卒傳止扵哀公孫邾如越其義同也春秋聖人因魯史而修之非聖人所剏也當時列國各有史氏如晉之董狐齊之南史氏之類執簡而直書春秋二百四十二年事相継謹書孔子同時亦必有其人是則史氏書之者孔子修之也其修之也以鈇鉞付之空言其意悲矣其心未甞一日㤀天下猶庶幾除亂賊而扶王室是時哀公之尊畏聖人殆可謂至矣事必訪焉但無力自奮商其誄辭竊竊有所望可想也其終借越伐魯欲去三桓者其本㫖有在矣聖人扵佛肸公山尚有欲徃之志有匏瓜不食之歎陳恒之弑聖人既致仕猶朝服請討不計齊魯之強弱則其事勢或有可乗之會然而不能則聖人亦無奈何也至扵獲獜反袂而泣非泣獜傷素志之不行扵是絶茟宜矣然其史氏之執簡者自在不可以是遽撤其任故因以書之非為孔子書也後三年孔子亦卒三桓益張哀公之國將従此不保所謂天不憗遺俾屏余在位者驗矣盖聖人為三桓所憚故俾屏在位莫非其力而謂之無自律則従此無以自立也自古國之將亾史氏先逃夏將亾太史令終古奔殷殷將亾内史令向摯奔周賊臣奸亂不書失職書則陥禍其義逺迹而已自此以後史氏之絶茟亦冝矣左氏之文不過如今時政記受任扵哀公之朝者也至其君借外兵討内亂不得而遜位則又如何不絶茟哉是時亂臣之勢大難治者莫如三桓及晉之三家苟能法行扵兩國則天下可㝎也孔子之志本如此是以左氏既絶茟又别記悼四年晉三家事以著簒弑之不可復治是以後威烈王二十四年魏趙韓三家共滅晉分其地而命為諸侯綱目始此商其始末其義較然明矣然則左氏實終春秋之餘意綱目又泝接丘明之書一串貫過来


敬叔景伯 

周末典籍㪚失文獻無徴惟魯蔵守舊章故曰周禮在魯聖人亦■甞有捨魯何適之歎外此天下幾乎貿貿然昏閉矣春秋哀公三年五月桓宮僖宮灾左氏傳云司鐸火火踰公宮桓僖灾南宮敬叔至命周人出御書俟于宮曰庀女而不在死子服景伯至命宰人出禮書以待命命不共有常刑周人乃司姬周之書者然則文武周公以来掌故禮樂之典幾乎灰燼而頼二子得免也三代損益至周大成衰微之極蘯殘無迹獨存扵東魯一邦至是又幾扵燒之天火此殆否運之極而似若有天意在也幸頼二子出扵聖人之門而仕扵朝能辦此扵造次顛沛之間為衛道之苐一㓛今之㫁爛殘經莫非餘力後世冠儒冠說禮談經者對卷冝輒思南宮子服之力量也如秦亾蕭何獨取圖籍扵椘炬之中人猶稱其知務况貫道之方册耶噫


羊陸以氣相勝 

羊陸之以氣相勝云者似矣又不知相勝以氣之何謂也氣雖鼓湧如山其可摧折異國之兵勢耶此既如是彼亦如此果誰為勝負愚謂二子者以理處之也兩將對敵其不志扵全勝而鏖之非情也陸或有他不相能遇毒而死羊未必不喜其饋藥也疑而不甞亦常情也欲其病瘳示之良方可矣珍材羙料彼自足用何必以藥劑饋之若或有毒為彼所發是盜賊之為矣其失在此無益而有害此非難知之理羊子必不為此也若使無毒而陸子疑惑躁動而使臣舉釂以明之則其失在彼豈不為三軍之掩口陸子必不為羊盖試之陸則善應也聖人當之將如何聖人不饋藥未達不敢甞更閱他書羊陸使命相通抗遺祜酒祜飲之不疑抗有疾求藥扵祜祜以成藥與之抗即服之云云然則其事又不足恠當更攷本書


增築長城 
 
蒙恬北築長城以防胡也北齊髙洋三年增築扵東北自黄櫨嶺起長城至社平戍四百餘里天保六年發民一百八十萬築長城自幽州夏口西至恒州九百餘里明年又自西河揔秦戍築長城東至扵海前後所築東西凡三千餘里隋文元年始築長城五年發丁三萬扵朔方靈武築長城東距河西至綏州綿歴七百里四年又發十五萬緣邉築數十城以遏胡寇煬帝大業三年發丁男百餘萬築長城西距榆林東至紫河四年又發丁男二十餘萬築之自榆谷而東今不詳其起止盖齊城多在東北隋城多在西北也河套以外與舊城不相接者是隋所築隋都長安故所防在此也今燕京以東至山海關盖自齊始齊近燕都世所謂東至扵海是也或云今山海城即皇明徐達所增修


仲舒啓公孫 

公孫弘之始徴賢良也鄒長倩贈以生蒭一束素絲一繸撲滿一枚素絲勉其進益撲滿戒其能㪚也及其對䇿莭莭中窽而終之以中庸之㫖余昔跋中庸云在梁有簡文之獨見在唐有李翺之深造猶不知西京已有公孫之剏說為後世四書之張本可謂卓然明智之士長倩之贐為不誣矣及其擢升三公董仲舒詣其記室曰願君侯大開蕭相國求賢之路廣選舉之門既得其人接以周公下士之義即竒偉隱世異倫之人争思竭愚歸徃感徳英俊滿朝百能備具謹奉春秋署置術再拜君侯足下若其已有如此舉則仲舒必不及盖助其不逮也至開東閤延訪天下之士規模施設恰與宋之湖學相符惜乎班史不能該載以遺来世也其脫粟布被有由然非外儉内侈之比雖或瑕纇間之而君子成人之羙不當為刻覈一偏之論也所謂春秋署置之術何指而云耶董子所著有春秋繁露者其九䓁考績之法為後世殿最之所祖而其用意深宻有未盡發者夫求賢將以治民治民莫如牧守分為九䓁有黜則有陞此其為署置也上中下三䓁之中各有三䓁上上上中之類是也分劑厥數多少均齊或有剰餘歸之扵中中者非黜陟守分不遷者也陞而又陞作公作卿更無關津之阻此所以四方興動而才徳闡揚天下安得不治漢之公卿多因州郡而起擢或者仲舒之語有以啓之耶


家禮 

後人遵奉朱子家禮殆與三禮並至云家禮以後三禮可㤀也然家禮成後朱子享壽三十餘年有大全有語類兩相較勘異說甚多其義冝従後㝎之論猶守家禮而不動何哉家禮不過居憂寒泉一時所著未及完成而旋為童行所偷至葬日偶出者必有可刪可補其與後来㝎論不同者亦可指數其後朱子與朋友門生問荅更無一言及家禮二字者何也其非把作金石看可以推知遍考遺書語類中只有三條云某甞修祭儀只就中間行禮處分作五六段甚簡易曉後被人竊去亾之矣又云某之祭禮不成書只將司馬公者减去幾處無修改處此似指此書而既云不成書行狀云家禮世多用之然後多損益未暇更㝎若使早出則朱子之修改完成必矣此千古之恨也其合扵時宜不違扵古義者㝎作典禮無可疑者然復歴許多時世俗尚不同又或與經禮乖别處及更有後㝎之說而猶不容取舍則不幾扵守株刻劒之歸耶若果以家禮為一一可遵則朱子追憶而略加增刪何難而毎云衰病不能何耶以長房一事言之大全之荅李堯卿胡伯量語類之荅沈僴恰與相符恐皆一時之言而㫁㫁然不許遷奉按語類目錄則沈錄乃戊午以後所聞後二年先生易簀其為後㝎之論無疑其他長房之說見扵語類者只一條而只云今世大宗法不立故方言小宗法云云况今日既許立宗而有不祧之廟然而長房之禮與大宗法並行何也此當與知禮者論


共工后土 

祭法云共工氏之覇九州也其子曰后土能平九州故祀以為社盖九州之土先有不平而頼其力治之也左傳昭公十七年郯子稱其以水紀官則兼有水土之㓛者也鄭註共工在太昊炎帝之間其功在覇而非帝故不載扵帝王世紀而祭法左傳必非全誣也然則洪水之患唐堯之前已有之后土能治之歴世之後至堯時尤劇鯀禹之㓛遵其遺迹也淮南子云共工為水害故顓頊誅之雖曰平九州不能善治為民之害故為顓頊所誅也然既云覇九州則堯時共工亦必其遺孽而堯不能随意處之故知其罪而姑且任之待舜而流竄也荀子有堯伐驩兠之文並冝叅攷


泰伯文武 

朱子荅林擇之書文王之事考之詩書誠如所疑然此馬肝之論也不若姑闕之以俟来者此有待扵聖智而未甞無疑也所謂詩書不過指戡黎伐宻䓁事文王雖為西伯專其征伐如伐崇因以滅之取其地為都此又朱子所謂邈然無心扵天下則三分之二亦不得有者也其荅楊志仁則曰文王固髙扵武王而泰伯所處又髙扵文王若論其事則泰伯王季文王武王皆處聖人之不得已而泰伯為獨全其心表裡無憾也不然則又何以有武未盡善之歎且以夷齊為得仁耶前此諸儒說到此事皆為愛惜人情宛轉回護不敢窮究到底所以更不敢大開口說令人胷次憒憒自欺自誑此病不小也至此朱子已不俟来者大開口洞說而直窮到底令人曉然不復餘藴苟有所可辨析扵毫芒之間舎朱子而更待幾何時乎一向掩覆宛轉回護内自欺誑學術之大病亦豈聖賢所望扵後世哉馬肝之論只為人學未到而以私意妄是非聖人之所處不得其實而徒惹狂謊之罪耳此則朱子已十分開張罄心索說惟恐人之或復糢糊疑惑也今把作㝎說劈開扵黒白關頭使方寸洒然光明未必為大罪也所謂三以天下讓何也史既云泰伯不従其不従必有其事也長子而逃之非逃嫡嗣所逃有為也後太王之没奔哭而来見吳越春秋王季之賢必將以位推之而不受此其為讓以遂其志也㨿詩皇矣云帝作邦作對自泰伯王季惟此王季因心即友即友其兄即篤其慶載錫之光受祿無䘮奄有四方泰伯王季之際其事可想而周徳之隆盛泰伯實與有其力然而不有所以為至徳也彼之所逃而文王安之分明有髙下文武之事朱子亦有取比扵果實者文王如十分黄熟自下来武王只是生剝破然則天命之絶不絶將烏乎占占其黄熟自下来生剝則較早此朱子所以云爾血流漂杵縦曰殷人自相殺周公之東征徐奄之外滅國者五十又何所滅者至此多耶管叔以殷叛天下幾再危彼既獨夫矣獨夫之外悉皆周人則管叔縦欲叛得乎今閱馮琦經濟類編載一条云文王曰吾欲用兵誰可伐宻湏氏疑于我可先徃伐管叔曰不可其君天下之明君伐之不義太公望曰臣聞之先王伐枉不伐順伐險不伐易伐過不伐不及文王曰善遂伐宻湏氏㓕之不知此說出扵何書而要亦古有而採之也管叔之言與太公背馳則意本在扵不伐為善况扵生剝破耶所謂武未盡善何謂也若使聲容之羙無所可議則雖聖人従何而知其未善耶武者武舜也其發揚蹈厲恐不逮事之類扵韶無有所羙在扵聲容而所以為聲容之實則未善也聖人豈欺哉


麗朝禮數 

李齊賢櫟翁稗說云麗朝有大事僉議為合坐其禮先至者離牀北向而立後至者依其位而揖同至席前南向兩拜離牀北向而㐲以叙寒暄復至席前南向兩拜離席北向一行而揖乃坐知僉議以上至則宻直皆下庭而立東向上北俯首低手僉議立于其上一行而揖升堂拜揖坐如前儀首相至則亞相以下皆下庭東向上北而迎首相西向對揖然後升堂拜揖如前儀首相獨坐扵東謂之曲坐錄事啓事于前徃返其間謂之議合其餘端坐不言望之儼然可敬而畏也今則旅進而羣退徃徃髙談大笑閨房夫婦之私市井米塩之利靡所不談比之竒車孔雀牧丹之問又各一時也其貢舉之制試日天未明知貢舉坐北牀南向同知貢舉坐西牀東向監察奉命坐于南少西上東北向將校執旗分立階下舉子既集貢院吏呼名分處之兩廡立東西書試題掛其上日至禺中承宣奉金印至同知貢舉迎之庭中相揖而進知貢舉避于北壁之後承宣與同知貢舉升堂兩拜叙寒温又兩拜知貢舉出坐北牀下席上承宣北向兩拜知貢舉亦兩拜承宣進㐲叙寒温知貢舉荅之承宣退又兩拜知貢舉亦兩拜然後相揖而坐推此二条凡在朝在家禮數之頻煩繁縟可知也至其末年合坐䙝瀆試規亦何能如儀且其設科史必書知貢舉姓名以見其得失不比後来之分卷各考任其取舍亦可法後之登朝盍扵是考焉


宋寕簒位 

語類朱子曰趙丞相也有不是處問所以不是處曰公他日當自見之又曰趙子直亦可謂忠臣然以宗社之大計言之亦有未是處未知何以見先帝商其意其上一条之不荅者趙之不是即寕宗之不是也下一条趙無以見先帝則寕宗獨免哉此關係非常是則自是矣苟非也豈比薄物細故而止為人子為人臣不可以見乎君父則更何處討忠孝看故曰為人臣子而不知春秋守經事而不知其宜遭變事而不知其權不通扵春秋之義者必陥簒弑之誅死罪之名故失之毫釐差以千里君子慎之若趙之事偏以社稷為重而不見君父之為尊也若使朱子當之亦不為此然則如之何其可也光宗雖不可以君臨又不可以不立其子則亦湏為其子地也孝宗之䘮五屬皆當服斬此禮所謂為天王義服斬非承重之斬寕宗固在服斬之例不繫乎其父之病與不病也君有事則太子撫軍監國禮也如是處之人心㝎而無僣逼之嫌復何疑貳之難哉昔者堯崩而舜攝至扵䘮畢而天下不亂何以異是唐玄宗之西行有傳國之命而太子不従後在靈武不稟命而即位尚論者猶以為簒况同在一宮不待其命耶光宗雖有念欲退閑之語念而非㫁又不及扵傳國趙汝愚請早㝎儲位則其未及為太子也又何處討禪授意看苟非父之所欲則子為簒子臣為逆臣乃以太后藉口可乎朱子因鄭玄說㝎以承重鄭玄本以君臣之義為言臣為君則斬義服三升半衰孫為祖則三升正服何必捨義服而取正耶按宋禮樂志紹熙五年六月九日孝宗崩慶元二年六月寕宗大祥畢欲更服禪御史胡紘言孫為祖服已過期矣若曰嫡孫承重則太上聖躬亦已康復扵宮中自行二十七月之重服而陛下又行之是䘮有二孤也詔侍郎㙜諫集議尚書葉翥䓁言太上就宮中行三年之䘮皇帝受禪正倣古方䘮之禮以為服扵是大祥禮畢皇帝百官并純吉服焉三年太皇太后崩太上承重寕宗降服齊衰期㨿此承重之義既無著落禪受一莭不待辨而明矣按文公年譜先生赴召在道已聞南内朝禮尚闕後至慶元五年八月帝始朝上皇于壽康宮此即位之六年此又何也先生之奏有之曰几筵之奉不容少弛太皇太后皇太后晨昏之飬尤不可闕不宜大興土木以適安便壽康㝎省之禮所冝下詔自責頻日継徃顧逶迆舒緩無異尋常泛然而徃泛然而歸太上皇帝聞之必以為此徒備禮而来實無必求見我之意其深閉固拒而不肯見亦冝矣然則盖大觸太上之怒而無不敢遑寕之意几筵之奉太后之飬俱不免闕失專以得志為幸也是寕宗即位初年事以怒拒不見之父而謂遜位與子可乎其罪㢱重不容扵春秋之斧鉞矣縦曰見拒至是大權在己豈有不得入之理是謂無父之朝君子恐不可以身入也或又引野史之說曰光宗既屏處南内左右未敢以内禪為言一日朝會樂作光宗問左右不對李后以里中樂聞光宗以臂拓李后墜閾外遂病不諱而數日外間莫為通宮人舁牀將殯别室忽傳宗藩諸王至宮人㪚走遂暴屍日中至夕遂腐爛墨色黝然後外間始知之若果然也李后獨非寕宗母乎父在幽閉母不成䘮何䓁罪惡朱子始入頻煩奏劄盡己之誠既不見採用則自是逡廵退讓必至逓職歸山而止不但為偽學有禁也扵是宻註屈原椘詞出示學者而不道其微意後人謂專為趙子直發者非也子直事已分明道其不是而椘註之作則門人獨無聞其所以然何也為尊者諱也今按離騷一篇既歴陳懐王之失乃曰哲王又不悟此指頃襄王也頃襄既立㤀其父拘囚之㤪而惟馳逐射獵是事幸其得位行樂屈原所以益增悲憤故有長生度世之願欲見末梢如何出塲此又朱子之所以表出是以註其文而不敢明言也其入朝勤懇亦夫子正名之意既不能得則浩然而歸豈非綽有餘裕哉其所陳說莫非致孝南内承顔順㫖之事若果如此侂胄䓁胷臆未必皆遂其勒令遜位者誰也上皇之所深惡者誰也其罪惡已入朱子之詳奏彼之防患自謀亦無所不至大賢出處既無可疵之端故乃以計中之設偽學之網罩却一世之頭面扵是天下無敢復言冝乎屈原之竄死而子蘭之氣勢㢱張也此史氏之所不發而若燃通天下覷玄窞安所逃其幽恠哉


虞不臘左丘明 

後世皆以左傳虞不臘及秦庶長之類謂戰國後作此甚不然何不㨿左傳謂秦以前已有臘與庶長而乃以此為秦以後作也虞不臘即當時宮之竒之言之竒何以知秦以後事而先言也韓非子有膢臘之說韓是始皇以前人此又何也史云秦更臘為嘉平嘉平之前非臘耶又謂左丘明耻之丘亦耻之者竊比老彭之意此是夫子以前人竊比老彭即註說恐不可證聖人之言有相類者曰吾與㸃也曰起予者商也賜也曰偃之言是也與人歌而善者必使反之而後和之莫非許人為善之義欲揚左丘明之善以此為說寕有疑哉且作史以直茟為重扵此尤著左氏之為史才也又引杜預丘明素臣之語為姓左之證司馬遷云左丘失明厥有國語預與遷孰為先後遷是司馬複姓而後世只稱馬南宮敬叔南宮姓而夫子謂南容公羊穀梁而謂公穀孟孫季孫而謂季孟此類何可殫記


東邦如吳越 

吾東之扵中國如吳越之扵五季也錢氏偏守一隅不問中國之光景如何只見以小事大之義皮幣不賛孟子所謂畏天者保其國太王文王之見識也然至其終有不容榻外鼾睡則又無奈彼何也東邦地小力弱或不能自量自漢以来不修職貢多被兵禍歴數可見彼皆不及錢王者也賈誼以天子貢夷狄為冠屨倒置乃曰以臣為屬國之官以主匈奴請必繫單于之頸而制其命㐲中行說而笞其背此少年口氣也渠安得辦得如此以髙帝平天下之餘威三十萬衆困扵平城當時謀臣猛將咸在亦必前後應援而内外不通諸侯不敢救士或七日不食史云用陳平秘計以僅免平之計如間椘之類一一備載此何䓁大事而只依俙一句而止哉其必諱而不忍言也揚䧺諫不受單于朝書云卒其所以脫者世莫得以言是盖知而不敢傳道也後呂后得其醜辱忍而甘受其事可想繫頸笞背非誼所能明矣文帝置父母之深耻遣使厚遺幸其和親自是天下頼安苟用誼䇿恐不免扵季布斬噲之論也誼之所談者不過先王仁義之政教彼冐頓鳴鏑射父之舉雖堯舜復生猝然遇之疑若不能防豕突之勢今儒者剌口論御戎皆空言也西京之事尚猶如此况一隅小域如吳越者哉凡處扵小大之際者盍扵是監哉


棄灰 

商鞅之法棄灰者有罪議者以為刻急然韓子曰殷之法棄灰于術者刑子貢以問仲尼仲尼曰棄灰于術두001必燔人人必怒怒則闘闘則三族相殺然則雖刑之可也然則或是古有而鞅舉之耳然道灰未必燔人恐非聖人之所道意者商韓䓁耳以讆言文飾其刑名耶未可知也余甞思之鞅之棄灰之刑恐不過富國之技術富國不外扵務農不可棄灰故云爾
[난-001]術 : 衢


疾風迅雷 

一日獰風驟雨床床屋漏竟夜不得眠静言思之聖人疾風迅雷甚雨雖夜必起衣服冠而坐人謂敬天之怒然風雷不過地面事上天何與焉况氣候時行者决無震凌破壊之理是皆蛟蜃恠獸之類或奮起怒闘所以致此也然而山獄掀動川渠湧溢自蔀屋寒戶至飛走草木無一安頓聖人萬物同仁氣貫而屬已豈容安居所以變動改觀如此也仍念山澤物恠亦能舒翕運氣其將動前期蒸燻飬成甚者風烈所及或至四五百里之外况人主處億兆之上喜怒欣戚關係休咎者耶甞讀洪範五事八徴猶未能深悟今乃覺其必然故記之
 

?

?古乾字易大象天行徤徤當作?天行?與地勢坤比類相應且六十四卦皆書本卦之名而獨扵乾不然則尤可疑也漢書云居髙屋之上㨴瓴水史記㨴作建盖建與乾相通亦可證此說吾得之柳覃두001厚書
[난-001]覃 : 譚


緦布 

雜記朝服十五升去其半而緦疏云十五升布之内抽去其半以七升半用為緦精粗與朝服同不謂七升半而謂去半扵十五升其義未詳故或者謂既成布而抽去之此必無之理既成而復抽去孰若未成而除之况比絲成布一上一下若間去其一則其能成布而不觧㪚耶良溪云為父斬衰三升故為君以三升半别之今以緦布别扵朝服湏存十五升之名而只抽去半升為稍别扵朝服其實十五升半也彼則同一三升而欲其細也故增添其半此則同一十五升而欲其稍麤也故抽去其半其義同也此說不可易耳


外除内除 

雜記曰親䘮外除兄苐之䘮内除註家謂日月已竟而哀未㤀故外除日月未竟而哀已殺故内除以文勢互勘則其外除而内未除者猶内除而外未除也疑若兄弟䘮未釋服而哀心先盡也然先王制禮酌人情而處中必無哀心先殺之理聖人豈宜立法必使乆未釋服而哀先殺耶愚甞反覆思之父母之䘮外除而内猶存也兄弟之䘮並與内而俱除也乎


陳皇后 

司馬相如長門賦序云孝武陳皇后别在長門宮相如為文以悟主上皇后復得幸按漢書陳后傳后挾媚道頗覺窮治之及誅者三百餘人后退居長門宮乃薨葬覇陵郞官亭東無復得幸之說相如是當時之人疑若知其實然觀其賦序似非相如自作即後人追述作賦之所由也相如傳又無阿嬌買賦事皆不足信李太白白頭吟備述相如獻賦事或顛倒錯謬不足為㨿盖欲以長門賦序及史文合之而如大人頌本在為郞使蜀之後白詩則在阿嬌買賦之前史記及漢書皆作大人賦而白集註謂大人頌當以史文為㫁


難為上下 

孟子言難為水難為言註以世說難為兄難為弟為證此而未明也則以禮記難為上難為下為證又按魏略桓範為冀州牧屬鎭北將軍呂昭昭才名過扵範範謂妻曰吾不能為呂子屈也妻曰君前在東座欲擅斬徐州衆人謂君難為下今羞為呂屈是難為上也管仲鏤簋而朱紘旅樹而反坫山莭而藻梲是僣上也晏平仲祀其先人豚肩不揜豆是逼下也所以為難為上下與魏略比勘尤明也朱子釋難為兄弟云兄賢難做他弟弟賢難做他兄也又王珉才名出珣右時人語曰法護非不佳僧㢱難為兄法護珣也僧㢱珉也其意謂雖珉名甚著珣本非不佳者也珉實難為其兄두001也難為之義彼此互盡矣
[난-001]兄 : 弟


孫復春秋 

春秋㝎公十三年薛弑其君比孫復以為舉國之衆皆可誅也穎川常秩云孫復之扵春秋動輒有罪盖商鞅之法耳胡氏曰稱國以弑者當國大臣之罪也三晉半天下若皆可誅刀鋸不亦濫乎春秋稱國以弑者四莒弑庶其晉弑州蒲吳弑僚薛弑比皆盡誅此四國之人餘者無幾矣胡氏非之是也胡氏之論本扵啖氏亦不得為允愜罪大臣顧不特書其名泛罪國人是曷故哉如是而其能懲創也乎春秋之茟斧鉞也匹夫而假王者之權豈有他哉既不能命有徳而討有罪則將善益怠而惡益肆矣聖人不得已而寓其賞罰扵此庶幾亂臣賊子之有懼也使聖人得志行政則其施為可知也若如胡氏說則其罪在大臣者將泛治之而不戮其人奚可哉凡作史之例信而傳信疑而傳疑褒而失實猶不可况無辜而蒙首惡之名其可忍耶如列國之事未可以傳聞而㫁之故其十分明著之外只稱國不舉人其勢然也


恭愍墓 

髙麗恭愍王尚元之魯國大長公主及主薨設殯殿國葬造墓佛齋四都監十三色各置判事别監以供䘮事令諸司設奠賞其豐潔者令羣僧梵唄随魂輿自殯殿至寺門幡幢蔽天或以錦繡蒙其佛宇及葬窮極奢侈制度宏濶又屢起影殿令百官以秩出役夫輦木石數百人挽一木尚不能動其鷲頭之飾至用黄金六百兩白金八百兩其糜費如此又為壽陵扵公主陵側以此府庫虚竭人言髙麗之亾盖由扵此今髙麗諸陵尚存獨恭愍一墓制度極大古今未始有也此皆恭愍為公主自做成惜乎當時賢公卿不無其人未曾有一人以魏徴獻陵之對為言者也昔周穆葬盛姬宋文葬殷淑妃號稱鉅麗두001遺臭至今其可效尤耶當影殿之役礎大如屋壓死者無數元亾而役益起王召元匠人元世于濟州世䓁来言扵宰相曰元皇帝好興土木以失民心自知不能保有四海乃詔吾軰營宮耽羅欲為避亂之計㓛未訖而元亾元以天下之大勞民而亾髙麗雖大能無危乎願諸公告于王宰相不敢以聞彼盈廷簮紳反不及羈旅賤隷而坐待宗社之淪毁可歎
[난-001]麗 : 鹿


迎鳯書院 

星州迎鳯書院之剏也始欲以李文烈兆年李文忠仁復金寒暄合享諸生欲獨享寒暄者皆是欲配文忠者十餘人若欲並祀文烈則諸生舉納履而去盖文烈有遺像一幅手執數珠故也退溪以為一時習尚雖賢者未能免俗除畫像掩小疵未為不可余考麗史二李皆未有道學之可稱而其貞忠大莭文烈為優此退溪所以深惜之文烈仕忠恵朝敢言不避死及不用致仕歸鄕而卒始終光明人也文忠仕扵恭愍亦有剛直聲臨没其弟仁任勸之念佛公曰吾平生不侫佛不可自欺而為之也甞惡兩弟仁任仁敏之為人曰敗國亾宗者必二弟也後果如其言盖當時之俗莫不崇奉佛敎雖文烈之賢亦不免焉惟文忠者殆所謂舉世非之而特立獨行其攘斥異端之功已是吾道之光死為樂祖不亦宜乎至如文烈雖氣莭可仰不能免俗受變扵異教不可謂小疵雖欲掩得乎畫像可除而所存不可易昧然混稱抑恐未安


成祖尊朱子 

朱子諱熹父諱松従木従火即五行相生之序其後曰塾曰鑑曰浚皆然也當時秦檜之家已有此例歴熺塤以下皆不廢也大明朱氏世傳朱子之後故自成祖名棣一一效為之外此寥寥無聞意者明人令甲嚴酷不敢僣與國同耶我邦中世以前無此俗至孝顯肅三宗諱亦倣此例士大夫家徃徃多有之法所不禁也成祖又為經傳大全令天下一遵朱子之學違者科以極罪此雖為斯文之幸而在成祖則未必不出私意耳說者謂司馬温公是晉之裔孫晉受扵魏非受扵漢故帝魏而寇漢也此則不然方晉之時不復有漢雖不帝魏何妨扵尊晉乃為此綢繆不曉事耶此特馬公之偶失乎


秦檜抗疏 

語類云京城破虜欲立張邦昌執政以下無敢有異議惟會之抗疏以為不可康侯義其所為力言扵張徳逺諸公會之則秦檜之字也朱子扵檜也徃徃與之如此然玉照新志詳載此事即馬公伸所辦而檜勉従聮名而已也馬公之門人何兊字太和痛檜之擅為己功掠羙名取富貴欲辨明其師之忠毎引紙將書輒為其子所諫止後夢見馬公决意狀聞坐此謫英州後一年檜死御批云何兊所犯委是寃枉令有司復元官其說丁寕有實迹朱子何故云爾或者為當時聮名扵狀中者已是可韙故耶未可知


若水勇退 

宋呂蒙正劉昌言罷官太宗以為目穿涕泣錢若水曰盖未甞有不貪名勢以感動人主遂貽上之輕鄙將以滿歲移疾遂草章求觧職會晏駕不果上及真宗初年再表遜位乃得請至道正月復為同知樞宻魏鶴山曰若水謂將以滿歲移疾會晏駕不果然則終太宗之世無一人引去者宜為人主所薄也余念若水世稱急流勇退者也特以麻衣一言遂因以與之亦不察其迹之有不符也欲退則俟其滿歲既退復入樞宻安在乎勇退文潞公年四十三登庸至八十四復起時有七十餘而上章求退者或聞之曰稍緩之可至八十四潞公聞而不恱夫名韁脫舎若是其難辦冝人主之操鞶帶之權而侮弄羣下無所顧忌也宋韓見素四十八表乞致仕李至曰亦可激薄俗士扵是許之若此軰人方可稱急流勇退矣


奥竈 

論語奥竈章集註似若有未盡明者使讀者不能沛然無疑也謹按特牲饋食禮云尸卒食而祭饎㸑饔㸑鄭註引禮記老婦之祭為證疏云孔子曰臧文仲焉知禮燔柴扵奥夫奥老婦之祭也盛扵盆尊扵瓶彼註以奥作㸑或作竈字之誤也老婦先炊也老婦之神在扵㸑竈有功故祭之今饋食禮正祭尸卒食後復祭老婦扵㸑竈其祭卑惟盛食扵盆盛酒扵瓶卑賤若此時人以為火神乃燔柴祭㸑故孔子明其失禮也又士虞禮魚腊㸑鄭註云㸑竈疏云周公經為㸑至孔子時為竈故王孫賈問孔子曰寕媚扵竈是前後異名鄭舉後决前也然則饎㸑之㸑為竈者明甚而老婦之為竈亦可旁證盖奥者主人之位故居常主奥而廟中神位亦居奥向東然則奥者即正祭之主也祭所以求福扵諏日嘏辭之類可見王孫賈之言盖曰媚扵正祭之神不若媚扵老婦之竈神竈者飲食之所出雖正祭之饌莫不従此為需則求得之道莫近扵此以比求扵人君不如求扵柄用之臣也孔子謂不事祖禰惟意貪得是為得罪扵天而無所可禱也其大意與集註同而曲折則異可以備一說


焦竑論揚雄 

明焦竑作揚子雲始末辨人多信之以余考之竑其妄矣其卞曰余讀䧺傳稱雄仕成帝哀平間未言仕莽獨其賛謂雄仕莽作符命投閣年七十一天鳯五年卒䧺至京見成帝年四十餘自成帝建始改元至天鳯五年計五十有二歲以五十二合四十餘已近百年則與所謂年七十一相牴牾矣又䧺至京大司馬王音竒其文而音薨永始初年則䧺来必在永始之前然則謂䧺為延扵莽年妄矣䧺郫人也得扵鄕人簡公紹芳辨訂又悉曰劇秦羙新或出扵谷子雲班孟堅早世曹大家軰傳失其實豈不然哉計䧺之終或在平帝末則其年正七十餘矣因䧺歴成哀平故稱三世不徙官若復仕莽詎止三世哉因是知䧺决無仕莽投閣羙新之事當平帝末莽已有代漢室之形䧺獨稱漢道如日中天力不能囘莽而假法言以諷㘦之䧺之意至矣愚按孺子嬰居攝三年莽即真天子位㝎有天下之號曰新改正朔易服色變犧牲殊徽幟異器制以十二月朔癸酉為建國元年正月之朔至始建國元年正月朔順符命去漢號莽乃䇿命孺子曰咨爾嬰昔皇天右乃太祖歴世十二享國二百一十載歴數在于余躬封爾為安定公又按法言云周公以来未有漢公之懿也勤勞則過扵阿衡漢興二百一十載而中天其庶矣乎辟廱以本之學校以敎之禮樂以容之輿服以表之復其井刑勉人役唐矣夫其所謂二百一十載者莽䧺如出一口而雄之不死扵漢莽禪代之際者無疑此其大案也其稱漢公何也以周公對勘歴叙昔之勲業故曰漢公䧺意以為莽之有天下以其有漢公時勲業其輔㓜主負扆興治者前有周公後有漢公也扵此若曰未有新天子則不成語勢矣又廢昏而天下不以為疑者惟伊尹而莽則因而代之故曰過扵阿衡也終之以復其井刑夫莽之復田舊制即在建國之初則䧺之書出扵簒奪之後無疑矣元后傳云建國五年后崩詔揚雄作誄此即癸酉歲也是時雄猶存至天鳯五年而死年七十一乃戊寅歲也然大司馬王音竒其文而音薨扵成帝永始二年丙午則䧺年是時不過三十九非四十餘矣此則分明有錯記或者䧺死扵天鳯三年又或䧺之至京猶未滿四十皆未可知也自永始二年丙午至天鳯五年戊寅為三十三年其以為五十有餘年者已是不攷而谷永之死在成帝綏和元年癸丑永傳云王商薨曲陽侯王根薦永為大司農歲餘永病卒云則可以驗矣是年十一月王根始薦莽為大司馬則以羙新為永事尤為架虚永雖其人可戮而只以字同子雲之故疊蒙不當之惡名亦可一笑又按綱目班孟堅死扵和帝永元四年壬辰則距䧺死為七十五年矣今䧺傳賛云自䧺之没今四十餘年而其法言大行而玄終不顯然則䧺傳之作實在明帝初年後數十年而孟堅始死其所謂孟堅早世曹大家失實者何㨿而云然且法言終篇似是專為王氏符命而作始之以孝莫大扵四表之歡心承之以舜禹之受天下及龍堆大漠鳥夷獸夷莫不稱臣之盛徳終之以漢公之懿一串校看其情見矣夫炎運已衰王氏已簒寕復有漢徳之可稱述者耶其為莽作曉然矣豈非所謂爰淸静作符命者耶䧺實能言之鸚鵡矣以其有法言太玄之文故人徒艶其名遂欲傅會而辨白之甚可惜矣余昔以此辨謁松谷松谷亦喜其新有復有他人字子雲之句恨不得更與質之也


希夷傳授 

陳摶傳易學扵穆脩尹洙師脩學古文傳春秋李之才亦師脩受易蘇舜欽軰亦従脩學易或云脩之易受之种放放受之陳搏又康莭師之才之才先示陸淳春秋既可語五經大㫖則授易而終焉澤州人劉羲叟従之才受暦法逺出古今世稱劉羲叟暦法放以河圖洛書傳李溉溉傳許堅堅傳范諤昌諤昌傳劉牧穆脩以太極圖傳濂溪濂溪傳二程廖應淮抗疏配漢陽軍遇蜀道士杜可乆曰余待子乆矣邵堯夫以先天學授王天恱天恱死葬未百年而吳曦叛盜掘其冡有皇極經世體要内外觀象數十篇余賄盜得之逆數順知一毫莫遁如今五十年數當授子盡授以冡中書及應淮死鄆城曹彦禮自以為得其學邵伯温云先君平時未甞妄以語人惟大名王天恱榮陽張子望従學又皆早死秦玠鄭夬欲従學先君不許玠甞語夬以王天恱傳先君之學夬力求之天恱不許天恱感疾且卒夬賂其僕扵卧内竊得之遂以為己學姚嗣宗云夬受扵吳秘秘受扵劉牧此希夷之學傳始末也天恱名豫豫將卒鄭夬賂其僕竊其書既葬盜又發之黄冠又賄盜得之亦異也諤昌云震彖脫不䘮匕鬯四字伊川取之漸上六陸字誤安㝎取之夬之卦變未觧其是非見翼傳



星湖先生僿說卷之二十五
 
 經史門 
 
著朔 

今之祭祝必書朔說者謂月有大小故紀事者毎志此以謹晦朔也余攷周書以武成之哉生明及召誥畢命之朏皆作初三日以武成旁死魄為初二日則其翼日癸巳乃初三日也何不曰哉生明曰朏而必曰旁死魄翼日也以召誥之既望及康誥顧命之哉生魄皆作十六日是何同義而異名若此且魄與明為對而以哉生魄為十六日以哉生明為初三日此皆可疑也召誥云既望越六日乙未㨿此則古人不獨書朔亦必書望矣愚謂古者暦法不如今之細宻必因占候而知之羲和之官所以立也歲有占日時有占星月有占月其義一也其占月必觀其明與魄之生死故合朔與既望當扵晴明之日占之或有風雨霧雲之難别則或前或後必以目所見者為正旣望與合朔相照哉生魄與哉生明相照則為十六與初二日也望或在十六則次日為哉生魄又次日為既生魄也明生而猶未著至三日曰朏也盖魄者生扵望而死扵朔故朔前一日謂之死魄又其前一日為旁死魄或霧雨不能占朔望則占其次日云哉生明哉生魄又不能占則占其次日云朏既生魄或晦而不能占則云旁死魄越翼日也凡言越者皆兼是日數起武成云丁未祀于周廟越三日庚戌此四日非三日他篇皆可例也今考定武成以既生魄一莭移扵丁未之上愚意若置扵越三日之上其義可通也其一月壬辰旁死魄為二十九日越翼日癸巳是晦日而甲午為二月朔自二月至四月中間容有兩小月壬辰為四月朔所謂厥四月哉生明即癸巳也又十六日丁未祀于周廟至十七日戊申既生魄庶邦冡君暨百工受命于周越三日庚戌柴望如此看上下皆通


六笙詩 

捫蝨新話云詩之亾者六篇按鄕飲酒燕禮笙入奏南陔白華華黍又曰歌魚麗笙由庚歌南有嘉魚笙崇丘歌南山有㙜笙由儀此六者皆扵笙奏之雖有其聲本無辭句燕禮又有下管新宮毛氏云新宮亦詩篇名辭意皆亾無以知其篇苐之䖏商份曰管與笙一類也有聲而已故新宮詩亦亾然以余考之左傳昭二十五年宋公享昭子賦新宮謂之賦則非無辭矣盖未有有詩而無辭者今逸詩見扵經者又有貍首驪駒焉射義諸侯以貍首為莭其下文云詩曰曾孫侯氏四正具舉大夫君子凡以庶士小大莫䖏御于君所以燕以射則燕則譽鄭氏以此為貍首之詩辭也前漢江公謂鼓吹生曰歌驪駒註云其詩曰驪駒在門僕夫具存驪駒在路僕夫整駕驪駒亦非無辭也以此知六笙詩亦必有辭而亾之愚謂此說似然以毛氏所謂無以知其篇苐䖏者考之意者毛氏註詩時準扵儀禮以六笙詩編入扵三百篇之中也不然何故以不知篇苐䖏為歎耶按燕禮升歌鹿鳴下管新宮笙入三成云新宮者又與笙詩有别而當在鹿鳴之下然鹿鳴四牡皇皇者華三篇据禮記左氏傳諸書自是離不得之詩如大雅之首三篇則不可編入扵此矣今詩集傳引或說以斯干當之斯干縦有築室之語篇内亦無新宮二字則何由知其如此也若使新宮知其篇苐䖏則毛氏之必編扵三百篇之中可以推知矣且詩言志歌永言若有聲無辭則又何入扵編詩中乎然則六笙詩及新宮貍首驪駒之類皆孔子置而不編者也後人臆度其篇苐輒加編入而惟不能捉摸者不敢在今只合因舊傳篇名而朱子盡依其說易其名何也毛氏雖編入六詩而篇名不易故一什過扵十篇若然則何以為什耶其始之不入尤明史記孔子世家曰詩三百五篇孔子時何甞有三百十一篇耶余故曰九夏金詩也新宮管詩也邠雅頌籥詩也由庚由儀之類笙詩也其例同也詳在詩經疾書


昭靈夫人 

漢書註髙祖起兵野戰䘮妣扵黄鄕天下平㝎使以梓宮招魂于野有丹蛇出水躍入于梓宮謚為昭靈夫人晁載之昭靈夫人祠詩曰安得生兒作劉季暮年無骨葬昭陵余又戲而有詩曰有子英䧺太不情招魂亦自待治平當時只道分羹語不復軍中縞素行馬永卿云風俗質略上皇無名母媪無姓野客叢談引章帝紀註上皇名煓一名執嘉唐宰相表叙字執嘉或云名燸司馬貞索隱母温氏是時得泗水亭長古石碑文分明作温洪景盧云果有此明證何不載之扵漢紀又康州龍媪廟碑亦云姓温氏随茟皆歸不根今考漢書與王媪呂媪比勘則媪之非姓明矣亦安知劉媪之姓非温耶漢祖未有不知外姓之理當代人亦未有不知之理而只稱媪其茟法然也非不知也又高祖賛引劉向說云戰國時劉氏自秦獲扵魏秦滅魏遷大梁都于豐故周市說雍齒曰豐故梁徙也是以頌髙祖云漢帝本系出自唐帝降及于周在秦作劉涉魏而東遂為豐公豐公盖太上皇之父其遷日淺墳墓在豐鮮焉然則髙祖之祖非賤人即都豐之小諸侯其失國亦不逺矣


世卿 

春秋譏世卿而不别賢否則雖賢亦譏懼其勢成而割國也父亾而子嗣惟恐不固其位卿之上有君與奪非己有故或不賢而權重必有㨿位自固之心與其勢成而難去不若先事而有制也不然周召世臣與同休戚亦何妨然而不許意在逺也國有大君亦有小君小君者大君之妻與大君尊同而志均君之所以榮寵人小君與有其權苟將榮寵則無逾其親屬作公作卿誰得以防之凡人世卿尚猶患之况宮掖固有之流澤耶故世卿之禁戚里為首後人不觧其本事涉椒房揮手噤口而莫敢誰何國事安得不非是以漢之竇廣國馮野王雖賢而不用宜作世法至東京隂興兄弟循循退讓君子不敢干與利權馬太后外若抑損攬取羙名而其實不杜封爵之逕馴致竇憲之禍至此世卿何論趙宋之平江南李主之政禁絶外戚之禍宋滅其國而師其治不獨不許貴仕外家男子無得私見髙太后有一男一女病且死皆不得見言訖泣下餘可推見是以終宋之世未有以外戚貴顯者


二典 

堯舜二典只稱帝典合為一此古文也今按堯典聖人之治績無所發見只稱三凶之罪而先試虞舜之可用舜立而三凶始竄元凱始登莫非堯之遺意也通看二典然後堯之則天無為之迹方可以指的矣此讀書之大㫖也


去小人 

春秋之義先治黨與黨與者罪人之根株也昔舜誅四凶而獨驩兠之罪無所考豈非舉共工耶夫天下之大萬人之衆君人者何得以獨治所以馮信只有左右近臣其黨惡䜛諂綢繆售奸苟非聖智無以别其是非矣驩兠在内共工在外譸張為一聲勢互倚為防治之要堯則知之彰其罪而命舜舜能遵而行之也君子之不進都由扵大小徃来之機未有小人在内而君子道行者也薦進奸凶豈非媢嫉彦聖之機括耶由是觀之従前十六相之抑塞不通亦恐驩兠之作挭乎舜有大㓛二十驩兠之放為要也王錫爵曰齊威王之所以奮其飛鳴以警動臣工者卽舜之遺術歟威王不獨烹阿大夫並烹其甞譽之者其譽阿者即毀即墨者也扵是羣臣震恐莫敢飾詐務盡其誠齊國大治夫媸妍因乎強弱則強者吐而弱者茹羙惡視乎甘苦則佞人登而直人逺豺狼載道牂豕為辜貍䑕同逰狐蜮變態使遇威王必無事矣其言亦得矣其因阿及扵毁即墨者尤覺明快善惡之相克若氷炭然去氷不急炭未有不息去炭不急氷未有不息後世欲君子之進而治小人不猛者即郭公之所以亾也齊威其得堯舜之心乎


商頌 

孔子甞夢坐奠扵兩楹之間曰某也殷人也今天下其誰宗予其意可見自正考父得商頌十二篇扵周太史歸祀先人聖人之尊以誦習宜莫過此詩當時門人受業者觀以放之亦將鄭重不㤀故曾子耕于魯野亦歌商頌聲滿天地樂焉而㤀其貧聖人之所甞歌詠可推而知也惟我東邦箕子之開迹也當時必以此詩祀其先人其遺音必有流傳扵東土惜乎都無可徴今之人莫非殷之遺民實合承孔曾之餘意庶幾耕魯之樂矣


婚禮 

武王之興殷頑多不率以周公營洛事可見箕子東出則其遺民禮樂必將随之而同邁也至于今白衣田疆遺風可徴而其間文獻無攷蚩蚩氓風行之而不著習矣而不察終身由之而不知其道者衆也其最顯可見者婚姻之禮是也婚禮即湯之所制故帝乙歸妹再見扵大易而婚必用白馬故賁之六四可證殷尚白也夫有夫婦然後有父子君臣夫婦人倫之始故殷之制禮尤重婚姻而周人必曰帝乙歸妹帝乙成湯也箕子設教亦必如此故東邦之俗親厚母族比之本親而婚姻不通其故何也按商頌有娀方將帝立子生商盖殷之有天下母家之力也是以三代更尚殷得地綂歸蔵之易所以首坤謂以坤道為重非易之序以重坤為冠也聖人欲觀殷道甞之宋得坤乾說者謂上坤下乾之泰也泰何待之宋而後得乎其必卦中有該說殷禮者故論語直稱殷禮帝乙之歸妹非殷禮乎余甞攷之乾坤交而為否泰否泰互而為漸歸妹漸歸妹互而為既未濟既未濟交互不動此易之始終也泰五之帝乙歸妹本自歸妹来故歸妹之五亦云帝乙歸妹重言復言以著殷禮之重婚姻也其之宋所得此類之謂乎


易是稽疑 

古人重卜筮凡有大疑謀及乃心及卿士庶人而不得者必告天而聼其命天之所命入未有測知故龜筮所以占其吉凶也洪範及周易皆聼命之辭洪範即總言天道人事而其稽疑一條乃其莭次必曰龜従筮従龜見扵周禮而筮詳扵卦繫辭龜有千二百頌筮有三百八十四象皆天所以荅人之辭也孔子曰問焉而以言其受命也如響無有逺近幽深遂知来物此之謂也朱子曰易是卜筮之書人或疑之然易就範中稽疑一道而該論之


山戎 

子曰微管仲吾其被髮左袵仲之㓛必有如此故聖人云爾春秋莊公三十年齊人伐山戎閔元年齊人救邢此豈非其實事耶管敬仲曰戎狄豺狼不可厭也諸夏親暱不可棄也宴安酖毒不可懐也說苑有道由孤竹之語其必在幽并之境如鮮卑契丹之類是也黄帝都涿鹿去燕京僅餘百里舜又東夷之人當時其地與中華逼近可憂也周封列國召公居燕太公居齊周公居魯環泰山一帶莫非貴大臣防衛中華則其山戎之慮固已宻勿矣穀梁氏曰燕之職貢不至山戎為之伐矣燕最見侵則齊魯次之而中國之慮可知矣前此公及齊侯遇于魯濟左氏曰謀山戎也以其病燕故也其㓛大矣而不言齊侯者㩀公羊傳敵者言戰桓公之與戎狄驅之爾盖山戎兆大而國微微則不必言戰也所以見懲治之易也金人之銘曰炎炎不滅燄燄奈何㳙㳙不絶將成江河兩葉不去將尋斧柯克之扵大未若圖之扵細其迹雖微㓛著後世故聖人賛之也至扵後世遼金之禍皆起従幽并之界卒亂華夏被髮左袵至是果驗矣其明年齊侯来獻戎捷諸侯不相遺俘此云獻戎捷魯與有戎㓛也穀梁云戎菽也軍得曰捷軍行而得菽饋之隣國如獻方物貴重之意伐戎而驅之獻其方物亦所以為信又明年春城小穀為管仲城其私邑數年之間書其遇于魯濟書其伐書其獻捷書其城私邑重致其意皆為大其㓛之張本按說苑管仲勸齊君以所得山戎寶器獻周公之廟戎菽之類當在其中又列子北里子衣其冠褐有狐狢之温進其茙菽有稲粱之羙當攷


薄賦輕刑 

建國剏政必先自薄而優民故後王敗亾率皆奢侈漸滋不顧舊章也若逐一自檢不㤀其本豈有亾國敗家之憂堯是嚳子土階茅茨不及于平人何也當時四凶皆秉政強諸侯帝摯賢聖而不能終堯起扵南裔丹水之上得位而未得權柄適又洪水㴞天民不得平土而居孟子所謂天下猶未平是以堯知四凶而不能去知十六相而不能用若無益之偶人然何謂蕩蕩如天所謂元凱一半是堯族一半是鯀族然八人恐不是同室昆弟或是時俗例八人作為物望如後世行苐之稱以臯陶庭堅而知之也不然如周之八士漢之八顧八俊之類豈皆同父母之謂歟一母四乳之觧未必有考也堯時鯀族最盛帝知有罪而勢有未可禁至舜然後始正典刑四罪既明而元凱亦升然想有積年施為盖有至難處者不然舜承堯後其政同道而所處之不侔若是何也然則茅茨土階不但為儉徳之固當也歴夏至殷東面西㤪豈直為一童子報仇哉必有大恱民情人人得所故一舉而無敵者亦不出扵輕賦寬刑四字其後紂之將亾箕子有玉盃象著之歎都因奢侈為之機也侈甚則貪貪甚則虐紂之所以亾也箕子東封只傳三條之法殺人以命償傷人以穀償盜没為其家奴或是殷之舊章而箕子舉之也漢祖入關一遵此例而有天下何其世之相後而若合符莭此必古之遺制而為漢所得也然則檀氏之亾箕子㝎國嬴秦之季漢祖倐興只因三章一規此百世不惑者也檀傳千歲則未有世乆而政不苛虐箕子猝然来代其危亂垂亾可以臆揣也然則其在革代之際者首先施為不在他而在此可以印證或中世愆㤀弊病漸深者亦可以剗改得新矣漢法稱寬而乆亦太刻三章之後蕭何廣為九篇叔孫通增為十八篇至武帝五六十年間乃增至三百九十九章其大辟四百九條千八百二事其决事比至萬三千四百七十二事囘顧舊章果何如也說者謂國之不亾幸矣此豈誣辭哉如是而民不㤪畔非所聞也且漢承秦弊專用雜覇而去周未逺流風未泯故莽也欲以王道壓之殘民之恱古者従懐如流助成簒謀是愚民思周也非思漢也莽也不覺一向狐假苛法之上又增五十條徙邉者以千萬數㤪讟始騰而至名天下田為王田將奪豪民田行經界之制志則大矣天下共罵此履霜而堅氷也莽安得不滅苟使莽尊周而亟去周末繁文用文武之政盡汰漢武以後千百苛細之法而更復入關之約四海按堵惟恐有亂雖光武無奈何矣自是以後唐祚稍長租調之制頗得古義至變為藩鎭法不行扵天下失之亦速宋祖逆取而智能順守初立宴紫雲樓首以藩侯之不能撫飬愚民為憂識者謂紫雲一語有以基之也是時當髙麗王氏之興其即位三十四日歎曰近世暴歛一頃之租收至六石民不聊生今冝用什一以田一負出租三升遂放民三年租時戰㓛方急財用為要而所䖏以恤民為先是以不階尺寸綂合三韓豈非知所本哉宋季之政可知刑罰刻急剌配殆遍大官權重家富敵國此物従何而有其非理虐刑與死猪突地相近所以不支惜乎張趙諸公都不過割肉劊子也胡元之世賦歛輕而飛挽無勞民情大恱若御之有術固無敗亾之可憂然世祖不能一視天下婚姻不通衣章不侔凡外内臨民大官稱達魯花赤皆本國之人中土人不得與焉上下阻隔揪歛無藝所以大失天下之心而兼之順帝昏劣益甚奢縦無厭渠安得長乆御宇乎人之言曰北狄所以威服華人者性耐寒忍苦居無室廬衣食簡薄用兵南牧華人不能當也若大入而恒留則衣輕煖食滋味居深宮御羙姬子生孫継傳世乆逺其筋骸習俗一與華人無别強弱不復可論但觀其政治便民與否耳由儉入奢若坂轉丸其勢必至扵窮極侈麗而後已四海怨叛土崩無以防也明祖乗便箠笞若執左契而索物宇内雖淸怨讟猶在故曰明祖之得非得其道只是元人失之也比如獺驅鸇逐魚雀自歸也明人自是以多殺為利偶爾而得之非有帝王之偉度妄恃其㓛因便逞毒嚴法以臨之君臣隔離近習作亂遂至剝割成習民生窮極驛卒大呌都君縊死外窺一蹴而蕩無餘燼矣噫天下重器也帝王大業也自古及今不煩功力而得之者惟靑猿一著耳始知順民者昌逆民者亾順之之道亦惟在薄賦輕刑耳


忠恕 

中心為忠如心為恕此兩句宜相勘忠恕皆諧聲従心中聲従心如聲中者不偏以理言也如者大同以事言也事親愛為主事君正為主故忠必繫乎事君中心為忠如曰愛人以徳也人情皆同吾所愛惡人亦愛惡其與衆普同之心即恕也


堂后 

今人以政院注書為堂后莫曉其義按綱目唐憲宗元年堂后主書滑渙㐲誅胡三省註云即今之堂後官也渙與知樞宻劉光琦相結李吉甫言其專恣請去之帝命闔中書四門搜掩得奸狀賜死則堂後者恐指中書省也其職司王言及署勑行下宣㫖勞問即今之承政院也南齊時始置主書令史主書者恐今之注書如主簿亦稱注簿也然則主書乃堂后之一官今承㫖皆可稱堂后而主書即其僚屬也其謂堂后何也堂者廟堂也意者廟堂在前中書在後故仍為名也


臯魚含索 

臯魚含索之含即頷之省也臯魚雉經也頷之扵含如顱之扵盧䪿之扵囟古人用字多如此也子路謂枯魚含索幾何不蠧枯與臯聲同而變也言死乆必蠧徒死無補宜及時孝飬也盖魚必索貫而懸至扵乾枯如人之雉經人有感風樹而自經者遂以為名非其人本名臯魚也


東閤招士 

胡安㝎湖學䂓橅一如公孫弘東閤故事按西京雜記平津侯自以布衣為宰相乃開東閤營客舘以招天下之士其一曰欽賢館以待大賢次曰翹材館以待大才次曰接士館以待國士其有徳任毗賛佐理隂陽者䖏欽賢其有才堪九列將軍中二千石者居翹材其有一介之善一方之藝者居接士躬身菲薄所得捧祿以奉待之當武帝尚武之際奴隷賤品直致公卿文風殆同掃地矣猶能扶持一脉佐助漢治者弘之力也其勢非躬身菲薄不得脫粟布被烏可非誚弘又奏為愽士官置弟子五十人苐其髙下以補郎中文學掌故其有秀才異䓁輒以名聞其不事學若下材輒罷之又吏通一藝以上皆選擇以補右職自是公卿大夫士吏彬彬多文學其力量許大也夫秦滅典籍漢不丕革苟無河間之愽採公孫之崇用六經幾熄矣


去紫放鄭 

世治何甞有形象使天下之人事無不正氣無不和謂之治禮樂是也禮主扵色樂主扵聲如三代色尚韶舞放鄭此其大較也朝祭玄端聖世通用而周人尚赤故赤芾為稱赤者南方正色不及則有紅過則有紫皆色之非正故雖䙝服聖人不為况朝祭之用耶治敎既衰禮樂漸壊禮服有紫樂律有鄭此皆乖亂之一證時俗擅革先王之舊而無復忌憚則他皆可見故聖人特惡其亂朱亂雅聖人之志只存乎興禮樂苟使行道必先従去紫放鄭始矣


劉静修 

元之世劉因似漢嚴光杜本似魯二生劉于似我東之吉再因徴不起世祖謂古有所不召之臣其劉因之謂歟不強致之說者曰光過為殊絶之行峻厲峭直不可為法静修進不失義退不違禮卑不可踰髙不可抗元世遺逸一人而已杜本順帝時脫脫薦之稱疾不起致書丞相曰以萬事合為一理以萬民合為一心以千古合為一日以四海合為一家則可以言制禮作樂而躋帝王之盛矣其意與積徳百年者合矣洪武中召劉于至便殿諭曰君子為學當見扵世用對曰臣在前朝甞應進士舉試南宮不利今逢有道之朝咸思效用但臣年齒已衰敢辭特賜還山與吉冶隱少事辛朝同意比之吳草廬有宋遺民之子者不侔矣渠本鄕貢進士豈特遺民之子耶初許魯齋之應召也過静修静修謂曰一聘而起無乃太速乎魯齋曰不如此道不行及静修不就集賢之命或問之曰不如此道不尊静修亦豈無意扵世者衣冠文物天地之大義禮樂不興治理無所聖人九夷之願亦欲變而為夏元之始學校不立治敎不著魯齋所行者何道乎然世道日降聖王不復作矣智力嬗變冠服非古乆矣其間藉手當世者大抵皆差䓁間耳君子生乎其間更無可仕之日乎此又未可知也丘瓊山云元世祖黜儒道二敎專尚桑門貶孔子為中賢成宗始立聖廟扵京師元史諱之然元史即明人所撰恐無諱之之理㩀其宗廟志太祖始置扵燕京成宗建宣聖廟于京師所謂京師必在燕京之中而為别稱也非黜而棄之又按張徳輝傳釋奠致胙扵世祖世祖問孔子廟食之禮徳輝對云云世祖曰今而後此禮勿廢當攷


不妄語 

子曰仁者其言也訒司馬公以盡心行己之要為自不妄語始其意一般


芝草黄龍 

漢安帝六年豫章有芝草生太守劉祗欲上之郡人唐檀曰方今外戚豪盛君道㣲弱斯豈嘉瑞乎乃止然綱目書豫章芝草生此則疑若真以為嘉瑞也逺地㣲物不至上達何故特茟若是乎又桓帝永康元年巴郡人見池水濁相戲曰此中有黄龍語遂流行太守欲上之郡吏諫不聼綱目特書巴郡言黄龍見一郡守妄言何足以煩史冊耶綱目此類甚多可疑


牛弘二善 

牛弘牛車事朱子取其鎭物也又有二善命之作脯則有待也儉約可知讀書不撤篤學可見身為吏部尚書勤儉如此可以為法


田霖 

國朝文獻蕩失雖傑士名臣非有碑誌見扵文集若子孫顯揚皆無由攷其得失如田霖者亦一代名將也燕山朝與李坫徃剿海浪島此事無人傳信不知當時用兵幾何方略如何甚可歎至扵今日海浪賊出没扵西海三四十年間為朝廷深憂而不知島在何䖏古今之别如此霖甞為部將時勲相洪允成張甚生殺任志家奴五六人乗夜唐突霖縛以就謁洪喜與酒饌極豐霖立盡啗之洪啓擢為宣傳官一日詣洪洪縛少女奴將射殺之霖曰與其殺之何如付與小人洪笑而許之後霖為判尹行過王子檜山君家王子方有營作霖駐馬呼其工匠曰間架多少髙下尺度有國法在苟爾畏死慎勿踰也暮而歸工匠邀謁曰已撤其多而㫁其長矣公徐曰始雖罪今易矣姑寬霖以一武夫威行扵貴公子之家可以見其為人


雀無角 

雀無角䑕無牙而穿屋穿墉則與有角有牙無别矣汝無家而速我獄訟與有家無别矣詩之意疑若如此或者當時無家者擅作有家之威脅人速獄故云爾也無家與有家對古者始仕者不立苐宅不畜臣妾至有位然後方許故凡言有家非指庶人一夫一婦之室也字書曰大夫之邑曰家仕于大夫者曰家臣大學初仕但稱畜馬乗至伐氷始稱家皆可證易損之上九曰得臣無家盖有有臣而無家者矣此詩謂人皆知汝之猶未有家何故先畜臣妾至扵脅之以獄訟然我既知其無實誓不従汝為家室矣姑識此以待更攷


楊鎬 

稷山金烏坪林藪間有豐碑人傳倭亂時天將麻貴戰勝之蹟遂張大其說余昔過之尋到石下審之則乃前朝弘慶寺記事也當時為芄苻之藪剏寺而屏去之與此何干流俗之訛毎多如此金烏之戰懲毖錄只云淸正䓁至稷山而還趙慶男野史云天將觧生䓁勝倭殊極草草明史稱淸正約和而退及丁應泰之䟽出而我國極力為楊鎬伸理又為鎬建生祠至今祀之不知丁酉之燹果何事之為㓛也偶得本國書寫官某在軍中記事其始終随鎬目見而詳錄當得其實故撮以載之丁酉淸正䓁復渡海修西生竹島舊壘為大搶之計帝遣右僉都御史楊鎬經理朝鮮漢隂為接伴鎬至平壤八月二十六日南原敗報至副揔兵楊元脫身逃歸鎬疾馳入京先使㺚將副揔兵觧生叅將楊登山逰擊擺賽頗貴䓁迎擊之四將只率銳卒遇扵金烏銕騎蹂躪賊不敢放丸遂獲倭十餘而還行長退走順天淸正退走蔚山築壘分㩀十二月六日鎬南下至慶州提督麻貴劉綎董一元統領南北兵陳璘領水軍二十三日餉士約束分三路發慶州距蔚山九十里有㐲兵千餘大軍臨之勦滅幾盡賊走保蔚山古邑馬步並進乗勝大捷日暮而止步軍齊訴馬軍擊破二陣明日則步軍當擊江邉陣不然俺䓁當先與馬軍戰矣鎬許之黎明步軍又大破倭陣扵南江上倭將太田甲斐守䓁走入島山窟穴大軍進圍提督麻貴軍疲請待明日許之明日攻之城堅不能㧞有銃丸大如鷄夘落鎬坐前陥入凍地幾半尺鎬不為動城中飢渴而守備益固以木牌仰攻多死者鎬之始至有破竹之勢人皆雀躍髫白負戴積穀如山賊前此淸野故樵蘇扵三十里之外人馬飢渴且雨雪不止衣装凍濕夜不交睫多致死亾倭救水陸俱至諸將請暫退休兵以圖更舉鎬曰我以大軍圍住小城已至十餘日今遽左次是負皇上也死不可退固請乃許還守慶州防守將盧得功陳愚衷韓明璉䓁陥于賊潰圍僅免餘軍盡没是役也天兵之死傷雖多斬獲倍簁편001倭亦不敢動劉綎以大軍圍平行長扵順天為賊所誘受厚賂而使之隂遁聞者憤惋鎬為主事丁應泰所論云兵馬損傷匿不以聞叙㓛又不公鎬革職聼勘以萬世徳代其任鎬還至京留九月而歸在東秋毫不犯銳意討賊故國人思之鎬河南商丘縣人楊氏庶出也少任俠舉進士後擢為給事中至僉事陞山東布政使居継母䘮閣老張位薦之起復為經理都御史云愚按此實迹也然應泰亦在軍中目擊者死亾不報恐非全誣金烏之役其意甚銳似非偏師所可擊走也是年七月元均敗李舜臣再領水軍有鳴梁之捷遮截海路倭失水陸並進之勢而天兵又大出意者淸正䓁姑退居南海與本國通聞為再動之計而觧生四將躡其後略有斬獲耳然則前日平壤之距龍灣咫尺而倭不長驅者即水軍之敗失而今又中道自退倭技在水戰而扵是䘮膽也壬辰中興之㓛惟李忠武一人也鎬雖曰銳意稷山既捷何不乗勝長驅而逗留百餘日乃進所以無功劉綎玩寇受賂罪不可掩御史陳效多發憤辭綎懼得罪遂毒殺效應泰獨不及此何也心亦不公矣金烏之戰不干麻貴事而我俗流傳如此意者以頗貴之故而誤傳耳
[편-001]倍簁 : 倍蓰


孝陵 

我朝明宣間才傑軰出所由来逺矣實因成廟鼓舞顛倒之致不獨扵此孝陵居儲位殆三十年聖學夙就造詣髙深當時侍講諸臣翹首以待堯舜之治争自琢磨冀其有為所以髙文大猷蔚然駢興以是益知聖人有作移風易俗只在反手間耳孝陵聖質也東方無祿即位八閱月昇遐扵是深山窮谷若䘮考妣充充然如有求而不得其入人者可見今御製中有人彘賦不知何指有鄭姓人脅扵威勢僶勉為尹元衡贅壻及元衡敗作掛一錄能記元衡行惡其說多可信者宮掖之事目擊審知故也其言曰嘉靖壬辰二月二十六日東宮亥方懸一灼䑕又以木片榜書盖孝陵即乙亥生而二月二十六日即誕日也亥屬猪猪類䑕故也宮中歸獄扵朴淑儀及其子福城君嵋皆賜死人皆寃之人彘之作或者以此耶後嵋之子女嫁娶失時幽囚無人道孝陵為之陳疏哀訴其文亦載在御製中讀之令人感涙盧相國守慎國挽云廟表全心徳陵加百行源此一聮盡之矣李肇敏即己卯錄所載弘幹之孫與沈金相親者也元衡亦脅為壻有備記當時事名破顔錄而余未及見矣


漢文不識治 

民俗之侈儉由扵上行然省約撙莭莫尚扵漢文則宜表正影端萬方風動而㨿賈誼之疏民風之奢僣靡有紀極何故至扵如此也王者御世躬行為上立法次之去一不可文帝以寬緩為主在己者雖如此不克禁㘦扵羣下平人之情易以入奢如水漬火燃日與樸素背馳而不覺高髻一尺廣袖全匹其勢然也故曰仁心仁聞民不被澤不行先王之政也所謂先王之政輔治之具也徳禮刑改互資無闕方是有益不然其一㸃意氣亦徒為耳由是推之武帶豪縦侈肆未必無所由來矣漢之不亾亦幸也文帝亦不識治體者也


東方朔 

西方技術入中國自西京始漢書所謂善為眩之類是也武帝内傳云王母至宮中謂東方朔曰是我隣家小兒三来偷蟠桃昔為太上仙官但務逰戲太上謫斥使在人間此理之所無也方朔亦世人胚胎生此即佛國輪回說也假使有此既冐世間肉骨何以見其面而知之王母或可認得而方朔何由自知耶漢武故事東郡送短人長七寸疑其山精常令案上行召方朔至問之朔呼短人曰巨靈汝何忽叛来阿母還未短人不荅因指謂上曰王母種桃三千年一作子此兒不良已三過偷之矣遂失王母意被謫来此上大驚知朔非世中人此與王母言恰相合王母者西方國名見爾雅穆天子傳在崑崙之墟穆王甞至其國意者非甚逺也恐禹貢所著者是也縦有飛昇之術不過仙道之類其術亦不過鍊液乆視而已豈有謫人託胎之理蟠桃之說尤涉虚誕三千歲一結子若是稀貴而方朔已三偷矣承華之會亦設七枚其許多費可見自周穆至此不滿千載従此二千歲間王母將無自餌者矣余謂此必方朔大眩幻以實北宮之事欺弄一世人而一世人都不覺也後来此術大行千竒百變不可盡述然後知方朔圈套做出怳惚以固寵也王母所居不越崑崙而今則不但河源已窮如西洋八萬里之逺無不通道不聞中間有如此仙界異聞何也此可以一言㫁之矣凡世間竒異常理之外者皆魔鬼所售或人以符呪役使之古今受欺不覺哀哉


菫荼如飴 

詩曰周原膴膴菫荼如飴此以儉約成王業也凡衣食以羙惡相較羙者見矣既見則厭惡其惡便不能堪故其心安則惡者羙矣太王新遷周原陶復陶穴未有室家百事草剏非儉約不可惡衣菲食其心安焉今有庶民貧窮者徒食無饌採拾菫荼之屬其甘如飴者肥肉望絶故也余善扵居貧肉罕登槃亦樂而不厭治圃一畝手種南瓜待其黄熟收蔵至寒莭烹為羹和飯為澆饡其味絶甘不復知有膷臐之羙也菽有黄赤色而皮軟者和米五分居一炊為飯則其味亦甘合而嚼之則他饌可廢盂盛便盡矣此可謂瓜菽如飴也然後周詩之義渙然覺矣當食偶思記之


不愧屋漏 

曾子傳大學子思傳中庸皆以慎獨為要如小人閒居之戒猶是歇後必也夫婦袵席之間無絲髮違理方是精㘦㓛夫詩曰相在爾室尚不愧于屋漏若室中有人雖小人不肯為不善其或無人而敢為則何獨屋漏是愧耶屋漏者室西北隅也按士昏禮御袵于奥媵袵良席在東皆有枕北止良席夫席也止趾也奥在西南隅而良席在東則婦席在西也趾北則枕在奥而趾在屋漏也且夫婦居室夫既主奥則婦必居于屋漏其禮如此扵是而不愧則斯無所愧矣古人言語都雅不露㾗迹可以為法


調飢赬尾 

余甞以疾憂夜坐不寐其待曉如飢渴之食飲忽諷詠國風未見君子惄如調飢之詩嗚呼此善比也惄者憫急難忍之貌調者和也和調其不平也思見君子惄如飢者之待飽救飢莫如食食以和調其飢乃瘳不然雖百爾寬喻終無可已之理雖以賙訓調其義同然賙飢救飢也如是看尤覺分曉因是而思之赬尾亦有可疑竭澤而漁衆魚奔逃䠥躠而不見尾赤意者魴者尾赤之魚别有其種也杜甫沙苑行云泉出巨魚長比人丹砂作尾黄金鱗此豈因勞而得者耶赤火色尾赤如火焚比之禍灾之急也如易所謂剝牀以膚㘦近災者也或者殷之季世南國諸侯其民困扵虐政乃以魚尾之如火比王室之如燬王室指殷王也思文王之来救如水之救焚也


鳯儀獸舞 

按大司樂一變而致羽物及川澤之示再變而致臝物及山林之示三變而致鱗物及丘陵之示四變而致毛物及墳衍之示五變而致介物及土示六變而致象物及天神註象物獜鳯龜龍有象在天者也此為大蜡索鬼神而致百物羽毛之類或有感應之理鱗介水族安得以至哉此以百物之精為言如川澤山林丘陵墳衍之示與百物之精洋洋如在其感格有如此也豈真有魚肉羣生遝至扵廣庭耶由是言之書所謂鳯凰来儀百獸率舞之說亦不過指此言也若曰鳯儀獸舞與百工羣后蹌蹌扵軒懸綴兆之間何異痴人前說夢耶何謂九成亦以樂之變言也


㫁章取義 

左傳襄公二十八年盧蒲癸曰賦詩㫁章余取所求焉其言本無理然事異而言同者可㫁取其一句而用之如語勢之絶殊者而強引為證則可乎試言一事如於緝熈敬止止本語辭大學為止至善之義余謂凡此類兩相較量其一處不可移動者一處亦冝同註大學不可註語辭則詩亦冝同註也敬止者如曰敬而已矣敬而止焉更無他理則大學詩傳可合一看也後人只㩀左說其扵判别東西者皆云㫁章吾不信也詩曰于以采蘩于沼于沚于以用之公侯之宮本謂以沼沚之蘩薦祀于公宮也文公三年秦穆公引此為不治孟明之罪復任國事此亦㫁章也


白華綿蠻 

小雅白華周申后作菅是席材茅是藉物易所謂為物薄而用可重也以己之潔白為喻然菅茅得雨露而長白雲非雨候而阻蔽地氣露亦不下此反語而疾之之辭謂彼豈有露澤及物耶樵薪卬烘謂廢棄而躬自炊㸑不免勞苦也川梁非鶖之所止髙林即鶴得其所喻己與褒姒也因此推之下篇綿蠻亦為太子冝臼作也黄鳥止于丘隅得其所也見而羡之嗟己之棄廢在外也然不以無道期必扵其父故猶庶幾望其飲食敎誨而載之後車飲食敎誨皆為父之責其義極分明


雨無正 

大雅雨無正四章云戎成不退飢成不遂曾我暬御憯憯日瘁凡百君子莫肯用訊聼言則荅譛言則退易大壯之上六曰羝羊觸藩不能退不能遂遂者遂其志而進也此詩即進退維谷之意退與遂反退遂互文也戎成飢成而不退不遂昏謬度日也是以有日瘁之憯若以告訓訊恐非字義也此如莭南山不問不仕之意訊問也凡在位者智或未逮必湏愽訪利病惟恐敗蠱方是庶幾矣既不能善處扵其間而又不肯咨諏採擇賢者袖手憂悶發此歎也盖心無所主者雖嘉言日陳始雖傾聼響荅俄復䜛說沮之則便復如前聼言則荅者善端之萌也譛言則退者俄復茅塞也自古事昏君者百端忠告以誘之小人一語敗之古今同轍也六章云維曰于仕孔棘且殆云不可使得罪于天子亦云可使怨及朋友此得罪天子而非衆人之所棄則必忠讜被逐者也如是者謂之不可使其怨怒不獨踈逺亦及扵朋友則必䜛疾同列者也如是者謂之可使䜛嫉出扵阿意故左右羣臣惟視人主之好惡為之取舎此倒句也其意若曰無辜得罪者謂之不可使怨及朋友者謂之可使也


一字諡 

顔魯公曰周之謚稱文不稱武稱武不稱文舉其至者非文無武㓛而武不修文也至宋髙宗朝議將以世祖為號尤袤謂光武崛起不継哀平稱祖無嫌以子継父不當稱祖議遂止此萬世㫁案也後世人辟排衆㝎法復周之故但以一字㝎謚則豈不反為光輝乎五彩眩眼以素為貴水陸飫口菜蔬反勝惜乎智有所不及雖排列衆字誰肯信哉


張居正 
 
余毎怪明之張居正既圽而籍産收其三族厥罪豈至扵是耶按于氏所記帝醉而有過太后聞而怒召帝長跽數其過至云天下大器豈獨爾可承耶内中有傳扵帝云太后令馮璫向閣中取霍光傳入覧帝以此大恨再踰年張死馮逐而張又族矣苟有此張實有罪然張柄政既乆遍失人心譛間之入固其冝矣王家誣毁莫甚扵廢立此石守道所以禍烈于既死也宜張之恩不能終也夫


其如台

商書以我為台其曰非台小子敢行稱亂曰以台正于四方曰以輔台徳曰台小子舊學于甘盤是也其曰予恐来世以台為口實既云予又曰台恐有别義也盤庚曰其如台湯誓曰夏罪其如台肜日曰其如台勘黎曰其如台此台字恐當訓此凡我者對彼人之辭對人則稱我對彼則稱此其義略似書中一字異訓者亦多如一廸有三訓此何以異例不然終解其如台不得


牧野洋洋 

詩云牧野洋洋檀車煌煌野而云洋洋何也盖傍水也按尉繚子云按天官曰背水陣為絶紀向阪陣為廢軍武王伐紂背濟水向山阪而陣以二萬二千五百人伐紂億萬而滅商洋洋者指濟水非指牧野也以至仁伐至不仁而猶曰稱爾戈比爾干立爾矛不愆于六步七步乃止齊焉不愆于四伐五伐六伐七伐乃止齊焉為其同惡者衆而或不免扵陥敗也然彼皆烏合此同心力則背水取勝理或有之矣


十三卦 

夜卧尋思易十三卦或但取其名而著之則有未然也五行之中惟火為殺物也觸木則燃遇土則焦守金則流煎水則乾兩火相直則上者滅易所謂焚如棄如死如是也聖人以生物為心而有時乎不可不殺陸佃水漁是也離上下皆火故佃漁所以取諸離也巽入也木之穿入者也如巽乎水而上水謂穿入泉脉而上其水為井也雷者陽之發起以木穿地而發起故取諸益也說卦云相見乎離離有日中人聚之象火雷之彖云雷電合而章始則電與雷必相随而合既而電必上升雷必下行雷電必待隂陽之交和有致聚交易而退之象又天將電雷雲合雨集既雷而㪚故取諸噬嗑也天地無所不包如衣裳包人天玄地黄故玄衣黄裳衣裳者禮之始也天下非禮不治故取諸乾坤也巽入也風也木不刳則不浮不剡則不能入水運舟也木在水上有風行之象故舟楫之取諸渙固當也其雷在澤中者即龍蔵扵澤也其動也水皆随動其升也無逺不到如用牛馬引重致逺故取諸随也雷之春發非秋冬之豫飬不能故取諸豫也雷者木之動也山非閣在地上其根揷入扵地是則地成凹坎容物之入也有杵臼㫪穀之象故取諸小過也澤者下圓而上平如弧之有弦火之形必罹木而末銳如矢之削剡故取諸睽也其先弧而後矢者二物無先後之可言亦如上文先言臼而後言杵也天庇萬物如屋宇之庇人震為木為雷有棟宇待風雨之象故取諸大壯也巽入也風也風無不入故澤水之無間而風能深入焉又木也用木深蔵扵地中有棺槨葬埋之象故取諸大過也凡天下之快樂莫如大旱之雨澤書契未易之前其所以治百官察萬民者有所未盡羣情之所憫也如旱乾苗枯及易以書契天下同快如雨澤之自天而下故取諸夬也


宰相子不赴舉 

宋制宰相之子不許赴舉此路不塞他岐難通也雖曰有才者可惜四方之有才獨非可惜而乃以數家之子弟易萬姓之俊髦得失可知若如彼說宋世何由得人許多耶使其有才待父之致仕亦豈無日如范純仁呂公著之類可驗宋劉安世云治平以前執政子弟未甞敢受在京華要推舉亦未敢及執政之親者胡宗愈之姪女適呂公著之孫其除中丞乃公著秉政之日無一語自陳罔上貪榮云云當時之事可見勝國之世其風習比今差勝忠烈王謂左右曰昔李混尹珤主銓選寡人欲以混弟子和為行首混辭曰臣待罪銓曹而臣之弟子為行首人謂臣何又以珤之子安庇為權務珤亦曰臣之子年少臣又掌銓選不敢受命今之主銓者先以羙官授親戚不令寡人知之况敢辭乎所以廉耻日䘮世道日降也觀今之人即忠烈之末造乎


畫鷄流矢 

髙麗毅宗時有畫鷄流矢之獄禍延無辜畫鷄者王之嬖幸挾媚道宻置畫鷄扵御牀褥中事覺誣告注簿同正金義輔内侍尹至元通謀祝詛又王如奉恩寺夜還承宣金敦中馬驚突觸騎士矢房矢躍出落輦傍敦中不自首王以為流矢馳還宮戒嚴懸賞購之不得逮捕誣服後敦中為鄭仲夫所殺自歎曰流矢之變禍延無辜今之及冝矣易曰明慎用刑刑不可以不明明有不盡則疑嫌難覈慎有不盡則輕重易混夫人情安則樂生痛則思死箠椘之下何求不得忍猛者有實而至死不吐脆弱者依訊而皆服其服與不服繫其人而不繫虚實也治獄刻深者得公名平反者多後患故指導而明之一發扵罪囚之口㩀以為案株連究詰其自明者為頑拒搆誣者為承欵既成案牘雖臯陶審理不復可以辨識矣


麗祖減賦 

髙麗食貨志一結之田方一百四步三分是謂一頃也太祖即位三十四日歎曰近世暴歛一頃之租收至六石民不聊生予甚憫之自今冝用什一以田一負出租三升遂放民三年租噫此與漢祖約法三章同符也然則百負而三十斗也是時石為十斗則减其半也至恭讓時征歛漸濫㝎為一結米二十斗之式則當輸租五十斗矣國初分豐歉為九䓁上上年輸米二十斗逓减二斗至下下年則只輸米四斗中世為優民不論豐歉従下下之例四斗之外無賦其米四斗直租十斗而三十斗為什一則乃三十取一也國家經費皆仰扵此後来雜賦益繁為大同之科别輸米十二斗則比經費四斗三倍故有稅輕賦重之譏麗時田柴之科州府郡縣各㝎結數今也則柴炭之類㝎為名目别輸亦多合計道路剰費一頃輸百斗則比新羅之末更增小半視麗祖之制果何如也趙浚之疏云國祚長短出扵生民之苦樂生民苦樂在扵田制之均否周時井田以飬民有天下八百年漢薄田稅而四百餘年唐均民田而幾三百年秦毁井田二世而亾新羅之末田不均而賦稅重盜賊羣起太祖龍興即位三十四日首有云云時羣䧺角逐財用方急而後戰㓛先恤民即天地生物之心也余謂麗祖不階尺寸綂合三韓甄萱束手歸身羅王獻地崇讓肅慎逺迹契丹乞和其㓛烈所就疑若不如是之敏且速也都由扵知本而勇行也苟非三十四日之政雖以智計之深威名之壯駕御羣雄膺受泰運而必不能到手無滯従心所欲若是之快活也宋祖初㝎天下正是得猛士守四方之會而宴紫雲樓首以藩侯之不能撫飬愚民為憂識者謂國祚靈長固結民心紫雲樓一語有以基之濟世之君得志一揆皆可表以示後昔湯觧網而祝蛛蝥歸之者四十國人網四面未必得鳥湯去其三面而網得四十國故御世之道民心為上也若專意用武不遑民事西蜀江南未必指日底平


八士 

論語云周有八士伯逹伯适仲突仲忽叔夜叔夏季随季騧註云一母四乳而生八子理或有之然左傳云髙辛氏有才子八人伯奮仲堪叔獻季仲伯虎仲熊叔豹季狸其稱恰與相同一母四乳恐更無此余謂同事一君有兄弟之義故以此為名如分命羲和即羲伯和伯而下有羲仲羲叔和仲和叔亦恐其下又有羲季和季别有所掌而不見也帝嚳能序星辰堯乃嚳子故紹而述之既分掌日月而星辰闕焉意者羲季和季即其任也二伯者乃總掌暦數者也八元乃帝嚳之才子稷契為最何故不在八數之中舍稷契而更數八必無是理稷契即八元之二也髙陽之後有八凱而其一則庭堅庭堅者㩀左氏傳即臯陶之名以是知其餘七人亦皆有他名也武王有亂臣十人而八士不與焉亦必閎顛㪚适之徒皆在其中其只數八者一是婦人一居師傅之任而任職居官者止八也所謂伯适安知姓非南宮耶詩曰伯氏吹塤仲氏吹箎古俗盖有如此


史家掩諱 

椘項羽之強梁隻千古無雙漢髙能勝之以為天下無復可與抗者秦地前阻而後虚與凶奴通乃欲北㓕胡虜合四荒而臣妾之不知凶奴之盛大更有不測也平城之圍謀臣猛士得志扵項羽者無不與俱一朝被困士或七日不食幾乎不能免司馬遷作凶奴傳狀其士馬軍容讀之尚令人薾然沮氣况其親撞者哉揚子雲諫不受單于書云髙祖以三十萬衆困扵平城時竒譎之士石畫之臣甚衆卒其所脫者世莫得以言也所謂竒譎指陳平軰也至所以脫則平軰不與扵其間謂之莫得言則漢史諱之也其勢必不無端觧去當有耻辱乞哀無所不至有不忍言者乎故陳平傳云計秘世莫得聞若尋常譎詐何謂不忍言是以反位而不敢有忿怒之心遂遣劉敬奉黄金千斤幸得和親而後已也季布當時親覩者故請斬樊噲呂氏甘受醜辱不敢怒明知不相敵也自古乞哀之甚者必云臣妾其醜辱也必舉呂氏則其卑辭猥態又可想見也以此推之漢武復仇莫非強說凶奴雖曰少衰飛挽出塞以勞攻逸恐無毎捷如史氏所云太半是掩諱耻辱文飾張勢以示後世也自古中土之扵外塞未有全勝者也雖有一時之徼幸終成䘮亾之釁矣我邦地窄力削外隣強敵徒尚不物之髙論不知末終之如何噫


堯舜 

堯舜聖則同而氣像不同觀扵二典可見孔子曰惟天為大惟堯則之蕩蕩乎民無能名此無所為而恭嘿正南面而已也何謂無為風雨霜露庶物露生天何甞與焉人或疑時不能盡和人不能盡善天不能逐一正之也此不知天者也天比則一圓匏今置泥沙扵匏内擺幹不息則其或大或小或長或短各自搏成皆繫扵不息之㓛而非匏之所與也維堯則之但南面正己欲使萬物各循其性之自然其在大化之中者孰敢不従其或稟氣叅差不免有違理者亦非堯之為之也一部堯典宜以天字看也至扵舜孔子賛之曰君哉君者制作之稱人道也堯則天而所未能舉者舜却以人道裁成輔相之故髙陽氏有才子八人謂之八凱髙辛氏有才子八人謂之八元此十六族世濟其羙堯不能舉至舜臣堯而舉八凱使主后土以揆百事莫不時序地平天成舉八元使布五敎扵四方父義母慈兄友弟恭子孝内平外成也又四凶世濟其凶堯不能去舜臣堯而去之故曰舜有大㓛二十而為天子也堯在位七十載間不大聲以色不長夏以革天下自理苟可以不變動不變動也及其耄期倦勤而舜臣堯不能無猾夏奸宄則承堯之意舉賢黜凶天下亦理此勢也時也使堯臣堯亦將如斯


辛禑 

鄭獜趾髙麗史以辛禑父子入扵叛逆列傳其義不公綱目既云秦始皇非嬴晉元帝非馬猶不去位號若别作秦晉之史此兩君當在叛逆之科耶王莽身行簒逆國不傳世故不在本紀若使莽子孫長世其將何以處之叛者叛國也逆者弑逆也彼則先王以為己子父傳而子承其心中豈有一毫萌不善意謂之叛逆其可忍耶及恭讓之世尹會宗直上書請斬會宗禑時登苐者也禑獨非十六年前所甞北面者耶漢昌邑王之廢實霍光為之然猶泣辭勉其善保君子與之也按禮為舊君有服継母嫁已従則服期已雖不従恐不敢毆繫殺害十六年臣事比繼母出何如也近世許滄海格字春長義烈人也毎言國朝事至燕山光海兩廢王極尊稱之不敢慢語問之則曰彼雖有罪吾先祖臣事之吾不敢不敬視會宗畜生不啻霄壤如趙位寵㩀西京稱兵為尹鱗瞻擒斬麗史不在叛逆之傳毅宗之弑鄭仲夫李義方為戎首明宗晧雖立尊寵仲夫䓁亦不收葬納釜之屍以位寵聲言義方䓁弑君不葬之罪故五年之後方始發䘮葬之是不獨仲夫䓁為逆史氏當書晧弑君自立之罪位寵何過焉麗史差強人意


北鄙殺伐 

子路皷瑟有北鄙殺伐之聲孔子聞之曰奏中聲為中莭流入扵南不歸扵北南者生育之鄕北者殺伐之域故君子執中而為本昔者舜造南風之聲其興也勃焉紂為北鄙之聲其廢也忽焉以意推之此必變徴之類是也易水之别四座垂泣者其聲悲也樂具七調而有時乎上下若以變徴為調則有上無下今樂學槩如此何謂南北南者陽也北者隂也陽自南長隂自北長故聲音之道南為和緩北為促急也左傳云先王之樂有五莭中聲以降五降之後不容彈矣扵是有煩手滛聲慆堙心耳乃㤀和平有五降則必有五升合為九莭自五以下時有上下而不可為調也若以變為調則變宮之調已急促矣况變徴之類乎所謂五降以後之調君子不容彈也昔賈午子彈琴而悲應侯問之曰張急調下使之悲耳張急者良材也調下者官卑也取良材而卑官之安能無悲乎以調下之悲比諸官卑則知五降以下之調而不復升也我國之八調邈調皆出扵淸黄鍾淸太簇宮亦五降以後之調也古詩十九首云音響一何悲絃急知柱促瑟柱漸下而促絃急而聲悲固也後世之樂益務其促故曰大絃急則小絃絶也


左蔵 

晉武帝時劉毅對曰桓靈賣官錢入官庫陛下賣官錢入私門以此言之殆不如也丘瓊山大學衍義補云靈帝亦以為私蔵按綱目光和元年初開西邸賣官又私令左右賣公卿問侍中楊竒曰朕何如桓帝對曰如虞舜之比徳唐堯詳其語意恐自桓帝時有此也私令左右賣公卿豈不是私蔵耶劉毅之說似有未悉當時呂強諫曰今中尚方歛諸郡之寶中御府積天下之繒西園引司農之蔵中厩聚太僕之馬所輸之府輒有導行之財此内帑之所肇作也陸宣公疏云瓊林大盈自古實無其制耆舊之說皆云創自開元貴臣貪權飾巧求媚乃言郡邑稅賦當委之有司以給經用貢獻宜歸乎天子以奉私求玄宗恱之新是二庫蕩心私欲迨乎失邦終以餌寇此内帑之作俑也歴代轉訛至明之皇莊極矣今之内需司不知創自何時奴婢遍扵國中收歛錢布内官主之朝廷邈不知何如使人主侈心日滋兵額日縮非細瘼也或曰左蔵盖起扵周禮職内主賦入職稅主賦出而邦布之入出則外府又主之皆其職也當攷


陳平丙吉 

陳平對文帝曰决獄責之廷尉錢穀責之治粟内史宰相者理隂陽順四時下遂萬物之宜外鎭撫四夷内親附百姓使卿大夫各得任其職焉此說不是宰相任治亂興亾若不知財賦多少獄訟繁簡何以佐天子出令撫育兆民乎彼廷尉治粟内史獨非宰相之所黜陟者耶不知能否何以䖏之國之隆替繫於用度之奢儉法令之修廢天子亦不可不審况宰相乎文帝除肉刑廢露㙜莫非審克之明有以及之如平者恐不必以善其言而許之也司馬温公曰冡宰以九職九賦九式九貢之法治財用錢穀皆宰相之職食貨國之大政豈非宰相之事乎必若空府庫竭閭閻愁困四方之民流轉死亾而曰我能論道經邦變理隂陽可乎此不易之談也後丙吉不問闘傷而問牛喘亦與同科其民風澆薄闘狠殺傷豈是宰相之可忽耶時氣失莭奚待牛喘而識哉其不曉事如此後人執以為典可笑


武攸緖 

唐之賊曌天下之極惡咸備公肆行滛則非李氏之寡婦立武廟而㓕宗室則唐家之逆賊幽囚中宗則晉代之懐愍趙宋之徽欽而二國猶存也卒革國號則唐已亾矣古今簒弑者皆是也中宗雖存不為伋也妻者安敢為白也母况唐室舊臣即不共戴天之讐安得稱國母狄仁傑宋璟之倫甘心屈首為之徒黨輒曰大周革命以牝畜而稱陛下朝問永絶扵房州班行比肩扵懐義戴頭無耻吃祿肥己夫人臣當取扵不貴爵祿之中其易進者雖有百種㓛能是以功能為餌者也苟不利已安知㓛能不反為凶國之用耶狄之取日宋之鐡膓都不足言若使曌死而武姓継位彼皆従懐如流者也然則當時只有武攸緖一人不貴爵祿故進退明白為君擇臣宜以此為莭度


賈誼 

蘇軾謂賈誼之請為屬國欲係單于處士之大言髙帝以三十萬兵圍扵平城文帝苟用其說天下殆將不安此說誠然然以三表五餌為言則此特蘇之不察其說見今賈子新書中所貴扵賈者為其光明正大無纎毫委曲此不過鄙詐拙謀易敗難成者也賈非閭里童昏其肯容此口吻耶且文軆卑弱又與政事疏茟勢大不侔而蘇之明猶不及可異乃文帝則含垢忍耻與匈奴講和海内寕謐其用之不亟者或者厭其太銳故耳


肺石嘉石 

周禮大司寇右두001肺石達窮民肺石赤石也置之外朝門右凡惸獨老㓜之欲有復扵上而其長不達者立扵肺石三日士聼其辭以告扵上而罪其長沈括茟談云長安故宮闕前有唐肺石尚存長可八九尺形如垂肺亦欵識漫剝不可讀肺主聲聲所以達其志也盖肺當喉嚨聲氣之主也象其形色則必將懸垂也立者立其下也待三日者驗其誠也後之登聞鼓乃其遺也然至罪其長則責有所歸又必有沮之者又不若匭函之宻逹此雖近訐訴不得已也嘉石平疲民其制未聞以此推之恐象心形也五蔵心肺在上心主思疲勞者心能平之也易云亨者嘉之會也又曰嘉會合禮亨與禮屬火心之類也故稱嘉耳
[난-001]右 : 以


折檻 

杜甫詩千載少似朱雲人至今折檻空嶙峋何謂至今洪容齋随茟云自漢魏以来宮殿正中一間不設欄楹相傳如此甫必指此而云然然又若只闕欄檻則不可謂嶙峋意者唐時補欄如朱雲之故而後来但闕之以存其意耳又若當時無辛慶忌一人雲必剖心死矣雲之入也死之道而死猶未形也踵其死而固争尤覺難辦此萬古綱常之標凖凡為人臣見善不勇者皆畏死也若見危授命如二子則何事不能余謂物不如人宜畫二子之扳檻叩頭扵殿陛使羣臣像想二子之緣何而拚死至此使人主臨殿警省使世人知有槐里則有左將軍庶其有益


腰韻錯韻 

豳風鴻飛遵渚公歸無所朱子謂飛歸為腰韻是或偶然而如小雅采芑分明錯互押韻也首二章田與千為韻止試鄕央為韻三章天千淵闐止試皷旅為韻末章啍狁雷威為韻讀詩者冝諦看


三年饋食 

今之三年饋食張子朱子引國語韋昭註為證然國語云先王日祭月享時類歲祀諸侯舍日卿大夫舍月士庶人舍時何甞云卿大夫以下日祭耶其義與祭法相表裡而韋昭云日上食扵祖禰月祀扵曾髙時享扵二祧亦未及士庶人也况昭吳孫皓時人而未必達禮又可盡従耶朱子作家禮時常居墳庵朝望歸奠用周禮也故練後惟未除服者會哭不饋可知饋則必哭也今人既練饋而不哭則無義未除服謂諸子異宮及聞䘮後時者矣


前代君臣祠 

麻田郡崇義殿祀髙麗太祖恵宗成宗顯宗文宗元宗忠烈王恭愍王八君後以過扵宗廟五室之制去恵成烈愍只祀四世以十六臣従祀卜智謙洪儒申崇謙庾黔弼裴玄慶徐熈姜邯賛尹瓘金富軾金就礪趙冲金方慶安祐李芳實金得培鄭夢周是也愚謂彼數君之優劣未可知其世數之說則未允數君之享以㓛也非以爵也宗廟之制祖㓛宗徳不但止扵五廟七廟之數何可以相拘然恵宗以下吾未見其有異政顯㓛表示扵後者也惟仁宗專心事大民庶安保此不可不祀也従臣中如趙冲金富軾安祐皆可黜且諸人皆以戰㓛惟圃隱取其炳莭其扵文敎盖蔑蔑也勝國風化至崔文憲冲始大闡為十二徒之最與安文成裕禹祭酒倬皆可議也文憲弘慶碑為世之譏誚然此不過一時大同之俗何必疵也退溪議李文烈兆年之祠其遺像手持念珠而不以此為咎崔孤雲侫佛之文不可勝指而配食文廟何也如金得培不但武㓛圃隱之受業者其必有可觀矣余毎謂前代剏基之君皆不可不祠古禮可證檀箕三國在今祀典惟馬韓駕洛闕焉三韓之中弁辰無攷馬韓者先聖之裔東方之正綂樹國扵益山謚曰武康與其夫人之冡至今流傳麗史所謂盜發虎康王冡是也當時避恵宗諱以武為虎今輿地記不能詳記乃反致疑則誤矣駕洛王金首露傳世五百年與三國並甚著靈異金海即其故都也凡帝王之祠莫不有従享檀君遣子夫婁徃赴塗山之會則尊王至矣不可不従享箕子之後朝鮮侯欲僣王而大夫禮諫止其守正輔佐之㓛可謂竒偉千古矣新羅金庾信最著句麗之世君臣際會克臻治平惟乙巴素一人其蹟過扵管晏余毎讀至此未甞不掩卷長歎也百濟亦有死莭數臣皆可配食也馬韓之亾惟周勤㩀牛谷城圖復舊業為濟所殺東史以叛書之失史家斧鉞今冝立祠扵金馬之墟以周勤配食用揭君臣之大義如此庶幾得之


秦漢之力 

詩曰戎狄是膺荆舒是懲不及扵東夷也俗之獷悍西北為最南蠻次之東夷則為四夷之首故總名之曰華夷而當時未必為中國之患也五覇尊周室攘夷狄華夏之辨其㓛甚偉中國勢屈戎狄内窺必然之理也終周之世華不變夷五覇之力也聖人知其如此故曰微管仲吾其被髮左袵此識㣲之論也及秦漢北狄始大以兵力勝之雖天下為之虚耗彼亦摧殘不振司馬氏以前秦漢之㓛不可少也使聖人生扵漢世亦將曰微秦漢吾將被髮左袵矣自司馬氏以後無復可道矣聖人素夷狄行乎夷狄設或生扵被髮左袵之中將従其俗耶貌飾外也倫行内也言忠信行䔍敬思有以丕變而已矣


鄭聲侫人 

古者敎人必以樂故君子無故不廢琴瑟君日三舉以樂佐食此先格非心之義也疑丞輔弼事可䂓正而無奈其心何也故日以雅樂盈耳淪髓使非辟之不得干其為本源之㓛至矣其亂雅樂者鄭聲也鄭聲進則雅樂退心不可復飬矣然君子在朝輔導有術可以平治無憂其間君子與侫人相反侫人進則君子退政不可復匡矣子曰鄭聲滛侫人殆謂使人主滛而殆也其先鄭而後侫其序當然而滛則蕩其心殆則危其政他日夫子又曰惡鄭聲之亂雅樂也惡利口之覆邦家者與此互發也然鄭聲易辨侫人難知易辨故衆所共惡直放之宜矣難知故取舍或迷逺之可也


思不出位 

子曰不在其位不謀其政謂不妄干與也如曰漠然思不及則不可時政得失專不留意猝然撞着何以處置得宜耶又或君大夫問則可對其心内不存者將何以荅其意耶艮之象思不出其位此戒不在位而謀政非謂所思不出位也謀字實思字虚居是邦時政之善不善其可不致思耶若然聖人何故曰魯衛之政兄弟也又曰魯一變至扵道也然則君子當念謀為之或出扵其位而已其措置變通之道則揣摩扵胷中以待用也


后稷不王 

有太祖則有太宗中宗髙宗後世之事必有所本殷太甲為太宗見扵漢劉歆及唐韋湊之奏議古必有可攷也周制始祖乃稱小廟見扵唐陳貞莭上書始祖者后稷也周公成文武之徳追王三世而不及扵稷或者稱始祖而不稱王故耶亾子孟休云漢書禮樂志昔殷周之雅頌也上本有娀姜嫄卨稷始生玄王公劉古公太伯姜女任姒之徳此以卨與玄王為二盖追王亦必在王迹所基故周王追王三世而不及扵稷當卨之時寕有王迹之可言玄王者必其近世相土之類歟稷之扵卨其義同也


㓜稚登仕 

按禮男子冠而不為殤女子笄而不為殤家禮云男子已娶女子許嫁似不停均笄者許嫁也與冠比例而必待已娶者何也宋制因慶禮大赦有任子之法小學所謂生子尚乳制公服而弄之是也何可以冠為制耶神宗時楊繪疏云國初以䕃授官皆以父祖合任之數授之今則長男生踰年而授官其下之男皆五年而受官舊制只授班行今則皆授南班官十年前只滿數百今則踰千人矣此為可攷因是而推之宋之浸弱可㫁不材之登仕已異矣况㓜稚乎仕多非㩀則賢能之屈㐲可知君子退而小人進生民之困瘁在其中天下安得不亂春秋譏世卿其慮逺如此


尊號 
 
周襄王出居扵鄭告于諸侯曰不穀不徳鄙在鄭地春秋禮之以其能降名也道徳經曰王侯自謂孤寡不穀以賤為本也天道虧盈而益謙地道變盈而流謙鬼神禍盈而福謙人道惡盈而好謙謙尊而光卑而不可踰君子之道也未有自尊而人服者也後世尊號之例起扵唐武后中宗之世遂為故事聖神文武之稱無所不至設或真有其徳人歸之可也自稱則駭矣不敢自稱倩人稱己奚益哉宋治平中諛臣建言國家與契丹有徃来書彼有尊號中國獨無為深耻扵是上尊號夷狄而效尤尤可笑司馬光曰漢文時凶奴書自稱天地所生日月所置凶奴大單于未聞文帝復為勝大之名也若使文帝效而自聖冀與之相稱人謂如何昔漢光武詔上書者不得稱聖髙麗仁宗令無得稱聖神皇明羣臣只云皇上皆史䇿之光輝也與後世尊號得失何如心實不然而強欲上稱者皆玩戲其君也范祖禹稱臣子生謚君父剌骨之言也


郭威紙歛 

昔郭周太祖將終戒世宗曰我死衣以紙衣歛以瓦棺汝或違吾不福汝矣此慮有發掘也余驗之壙内之材棺内之衣雖羙未必可用必湏慮逺理合如此材厚則壙濶易陥衣多則朽積妨軆皆無益扵死者也且壙内之物雖玄纁侇衾之類莫不引濕有妨皆可商量也孟子所謂不得與無財猶有所不及今俗無財之庶士妄效冨貴殫竭敗産終至扵無廟而闕享多見其不智矣紙衣之歛又何妨


有敎無類 

子曰有敎無類聖人非無端發此言警時俗也時俗皆知如此則聖人亦必無此矣然則品别族姓古亦有然者乎想周末文勝文勝則質削質削則虚偽長而實㓛堙也敎之有類文之末弊也殷人尚質文猶未熾也其風之所自實成湯為之書云亦越成湯乃用三有宅克即宅曰三有俊克即俊嚴惟丕式克用三宅三俊其在商邑用恊于厥邑其在四方用丕式見徳三俊者預飬三宅之才以次升補也至扵綴衣虎賁趣馬携僕莫不擇任其意將欲審其㓛能循序逓升賢愚立判用捨有道故事所以辦世所以治也寕復有品類之别哉漢之得天下治理循環祛文反忠求治以人擇人以能其功名大臣多自幹吏書佐其義亦偉矣文者何也質之見扵外凡威儀度數之可見者是也周之文勝猶以身己事言歴晉宋齊梁陳隋至唐弊極矣始謂以載道之器俄而取其器而㤀其載終焉用其器而貳其載駁雜滛穢荒誕恠竒之物而誣之為文又間以五七言長短篇詞律之類眩耀之扵是天下之亂極矣是以水㴞而風聒實迹鏖盡日與威儀度數者千里謬矣遂乃以此為銓人之柄入者主之出者奴之貴與賤以之一進一退好惡延世轉成氏族之異類苟在賤品顔竒非行管葛非智而才徳不復與論也此皆尚文之流毒也周之制府史胥徒皆庶人在官者在官則有職任有職任則辨其能否能否見而黜陟幽明陟之不已其公卿大夫士寕有關津之阻限此虞夏以来未之變也夫治國在賢求賢以能辨能以職雖下士之任不可不試而先任府史胥徒恐為初試之階梯舍此無他道也故三宅之試在扵三俊三俊之試又必在扵虎賁綴衣趣馬携僕之屬如階有九級未有徑越捷登者此非難究也今也軰類逈别智思有局其事若異域殊俗不但他人之賤待己亦自視猥瑣見聞猷為比草木之有别區不能相通雖使猝然撞著將無以辦也人見其如此必曰人之賦性彼豐此嗇有㝎分而不可亂嗚呼豈其然哉習俗已痼也子曰斯民也三代之所以直道而行者也古之聖王不易民而治若教導有方先開漸逵之路三代之所行即此而在聖人豈欺哉


三索 

易著父母及三男三女謂之三索今序卦不用此例只循反對之象意者古有三易其序必各不同三索之序恐居其一但無文可攷識理君子推演排列别為一書未為不可明儒胡翰者作衡運論以乾坤否泰為天地否泰之運恒益既未濟損咸為男女交親之運大壯无妄需訟大畜遯為陽晶守政之運觀升晉明夷萃臨為隂毳權行之運豫復比師剝謙為資育還本之運小畜姤同人大有夬履為造化符天之運餘不盡錄各以二篇䇿數為經世之年其說未必得是其有是理則不可誣也略記之以見易道之無窮


周秦漢 

周之先西夷之人也公劉遷邠弓矢斯張干戈戚揚爰方啓行太王之遷岐来朝走馬率西水滸走馬亦兵車也避狄而走不得不爾後宣王之玁狁幽王之犬戎皆指狄而言也禦狄莫如馬故非子飬馬扵汧渭而孝王封為附庸其俗以戎馬為事秦風可驗平王既不能抵敵則棄岐豐故地命秦仲為捍藩平王未必為失䇿而秦俗小戎之制安得不作此理勢之自然非強言也外逼強敵則内必修備故周興秦継皆従天下之西而漢㩀長安因舊勢也是以國之強弱必數馬而對馬不繁殖國弱可見馬殖而強力又莫如塞外則華夏之畢竟撓屈可知矣噫


禹貢壤奠 

禹貢九州之貢如恠石蠙珠之類人疑其汰侈余謂不然此各州之壤奠非有命故惟所謂錫貢者有用而為之也顧命云赤刀弘璧琬琰在西序大玉夷玉天球在東序胤之舞衣大貝在西房兊之戈和之弓垂之竹矢在東房此豈有命而㝎制者乎盖只著萬國會同之盛儀耳


聖廟従祀 

聖廟従祀如荀况性惡揚䧺仕莽王弼老莊賈逵忽細行杜預短䘮馬融附勢之類古今有許多議論愚謂宜取其可取而取之不宜尋摘瑕咎如當時七十子公伯僚公孫龍之軰何故不去十哲之中仲由右輒拒蒯聵冉求為季氏附益聖人優容之祀聖人宜揣量聖人之心設使禀告其去取則聖人必責其過而容其身矣又何必紛紛立議扵㝎論之後耶


六宗 

舜類于上帝禋于六宗望于山川徧于羣神何故不言后土說者謂六宗是也而以地數六當之則涉乎傅會凡物生扵天而成扵地祖天而宗地如祖黄帝而宗堯之例何謂六宗古者祀天有五方之帝又有總會一上帝合六天矣地亦然五方各異而東岳謂之岱宗則西華南衡北恒中崇皆合稱宗而又必有總會一大宗也望于山川何也五岳之外又名山大川之祭如魯望晉望椘望之類是也天既各祭地可獨告于一處耶故曰六宗


樊噲 

或言樊噲有大㓛扵漢不獨攻城殺將也其言有理其始也髙祖見秦之宮室帷帳寶貨婦女欲留居之因噲之諫遷屯㶚上不然亾秦之續何以慰父老之心鴻門之賈勇特末耳其終也髙祖甞有疾惡見人自蕭何以下莫知為計噲排闥而入流涕言之能以片言悟主其忠義憤發不失事幾其智計之明又如此髙帝後欲殺之者為呂后故也呂之㓛亦不可㤀也恵帝闇弱而如意類己則雖易樹而鎭壓新㝎之天下恐亦無妨但如意尚㓜苟至壯長則四皓未必有力杜牧云南軍不袒左邉袖四皓安劉是㓕劉其意謂助益賊后之勢漢氏幾危其不亾即幸耳未可以稱賢也若使無四皓之助髙祖將行其志不獨易樹而止必將並后而除之然後可無後憂牧之所指如此也彼噲之扵呂嬃如髙祖之扵賊后髙祖縦能辦此噲未必忍扵閨門故髙祖乃又忍扵噲而無遺患也想當時光景噲畢竟是呂黨雖遇事敢言至不幸而以呂易劉則噲又未必不従流而右袒也及髙祖没呂嬃果用事專權賊后之死而為大臣所誅可以見矣


賺得英䧺 

唐人詩云太宗皇帝真長䇿賺得英䧺盡白頭此盖用太宗自言也太宗私幸端門見新進士綴行而出喜曰天下英䧺入吾彀中矣其身既圖天下惟恐似己者復出則難禦故為此圈術消磨其傑驁之志庶幾乆長也此意本自楊廣始太宗踵之其意謂廣智自明而行之未乆故渠能自奮若因而張大鉗抑尤易易然也然四海之廣其可盡誣耶其受賺者皆登顯之類不知彀外更有許多人在也此不過愚其朝廷而未可以愚真䧺矣或有生平不讀書如劉項者出其能使省試八韻之徒徃殱之耶畢竟自愚而已


楊花徒 

近世取士專尚表箋士大夫家子弟為學配偶之外無所識知使人風㓕裂莫此為甚至扵今日多取詞賦盖為鄕士不能表箋故也其取人乖冝則均而京與鄕同願也髙麗右政丞韓宗愈有公輔器王欲觀李杜詩宗愈曰抽黄對白無補扵政託以無典守者竟不進盖謂杜之詩也時非表箋取士而其言如此在今則其必極論而罷之矣嗚呼安得此䓁人復生也韓自號楊花徒醉則起舞為楊花詞曰待如晦淸風飛揚到黄閣下如晦者風雨也楊花本待風雨吹㪚不意淸風吹到望外之地云爾是時麗運將訖始意不在宦逹故暗用鷄鳴之詩其人不以貴仕為貪戀故事君以直道不以罪黜為懼謚曰文莭不亦冝乎


都目 

今之殿考守宰必待都目而差代此髙麗遺俗既逓不代不知何義按麗制六月謂之權務十二月謂之大政吏兵部分掌凡九品以上及府衛隊正以上府史胥徒皆著其年月錄其㓛過毎扵歲抄陞黜謂之都目政李齊賢疏云置考工司標其㓛過論其才否毎年六月十二月受都目考政案用以黜陟則可以絶請謁之徒杜僥倖之門然則其權務已通謂之都目也謂之受都目則都目者非謂黜陟之政乃標功過論才否之目錄文字也故選舉志亦云吏部掌文銓兵部掌武選苐其年月分其勞逸標其㓛過論其才否具載于書謂之政案中書擬升黜以奏之門下承制勑以行之其用人之制與唐相似而稍踈略意者五代相承如此而東國效之也自崔忠獻擅權私取政案注擬除授授其黨與其承宣謂之政色承宣其僚佐謂之政色尚書政色少卿其會所謂之政房其後政房或廢或復麗氏所以不振也今之世一歲兩大政其實無政案都目專付吏兵判書任其陞黜與崔忠獻擅授其黨與者何别此必非國初㝎制意者中世權臣作俑仍為謬例也且吏部猶有叅判叅議之佐與聞其政至扵兵部惟長官一人主之故軍政之譌尤甚是一襲忠宣舊套而無人革改也苟欲革改必湏先置考功司修其政案都目方庶幾矣且胥徒軍校之無政案害事更多無政案則必以賄賂賄賂者與㓛過才否背馳改安得公平國所以日非也胥徒亦庶人之在官者豈容其無考乎有考則其必各有職名如府史胥徒之類可以循序漸進徒升之胥胥升之史史升之府積累㓛次自無官而有官其出類㧞萃者陞為王臣又必各自奮勵才徳顯揚矣豈非羙事

小中華館 

梁時我使徃朝時梁武為侯景所逼朝市鞠為茂草使者見而泣為侯景執問荅曰不如古昔盛時是以泣景義而釋之唐玄宗幸蜀我使間關逹于行在玄宗親製詩賜之既奉君命捨生竣事臣道宜然惜乎此二人史失其名也唐僖宗中和二年新羅使金直諒入朝時值黄巢之亂道路不通遂扵椘州下岸知帝幸蜀頼髙太尉監押送至西川竣事而還見崔致逺書此皆不可没者也恭讓時朴礎疏云唐以為君子之國宋以為文物禮樂之邦題本國使臣下馬所曰小中華館皆以事大有誠也後元宗為世子朝元留滯二年時皇弟忽必烈觀兵江南世子間關至梁椘皇弟即世祖也為之甚喜及忠烈嗣位為元寵壻言無不聼又謀征倭事雖未偕中世以上國無倭患頼此故也至順帝時元衰而倭動八路創殘靡有其極謀國者所冝知


責備賢者 

君子無求備扵一人故管仲不仁不敬而聖人不掩其功此論人之莭度也延州来季子有讓國之至行聖人之所許也豈復有以讓為罪之理然則何以貶乎札固有罪國是季子之應有也僚本不當立國人之所共知而闔廬之弑也以為我宜立也其致國扵季子徒以人心不附也其實欲因季子而得之也季子謂吾受爾國是吾與爾為弑也斯言固當而其弑君之罪必討乃已者也非季子之許之則闔廬烏能保其身哉季子則曰非我生亂立者従之其意不過逃罪而免禍也其自為計則得矣賊之不討自季子始矣春秋之討罪也莫重扵簒弑故不書公子以貶之在季子則宜因國人之心正弑君之罪擇立諸公子之賢者讓以遜之當矣不爾則當時君位惟智力者有之罪其可已乎胡氏所謂責備賢者何異小兒強作觧事陳継儒云責備賢者㝎非長者言其義當然


黄石公 

古之權謀智能之士必假鬼神以行其計使人信而畏服如田單之事神稟令之類是也張良之圯上老人亦猶是也凡天下之理外怳惚非真有鬼魔眩目則莫非假鬼售其術者也魔鬼之虚蕩豈能逆覩未来十三歲事穀城黄石與良并蔵則必一卷石之小化為老人授以太公之書亦恐非真也良素多權譎白日推秦皇帝扵大道上又竟㓕其迹其能可見一朝路遇沛公其能使之聼信不疑耶扵是料量掌上化現圈套用欺一世人一世人受欺得以盡行其術智其終又以卷石為信以欺千歲人千歲人不覺也所謂太公兵法者不知何指今漢書藝文志不載亦甚可恠世所傳六鞱之類亦不見扵志何也博古者當攷


寤夢 

周禮六夢寤夢居一家語亦有寤夢徴恠之文寤豈有夢之時此指鬼魅之感人非睡中魂交也凡吉凶之夢所以徴信者皆託鬼為言也雖未及睡寐怳惚之境與妖魅問酬亦夢之類也秦穆公謂晉大夫曰寡人之西也晉之妖夢是踐此指狐突之遇申生也可以為證


方命圮族 

堯論鯀曰方命圮族方命則虐民圮族則無親所以無功也凡事湏歴試而後可詳是時河始入中國懐山襄陵前此未有也鯀專以堙塞為務欲使之従故道北走其事疑若可成故羣情亦庶幾可成惟堯知其難就雖有命鯀亦不従是謂方命其子伯禹娶扵塗山而生子不䘏則其娶必在受命治水之前也其年必已壯長而堯知其才之可任其父績用不成禹必諫止而不聼也堯已知子賢扵父羣臣咸舉其父而捨父任子非順徳也故姑試之其後果不聼禹而敗事所謂圮族也不然只稱怫人可矣何必言圮族乎及其事敗而後舉禹用之扵是天下恱服


哭不盡聲 

孔子在衛司徒敬子卒夫子弔焉主人不哀夫子哭不盡聲而退蘧伯玉請曰衛鄙俗不習䘮禮煩吾子辱相焉主人雖有愆禮疑若客不當遽退然家語之文亦可信䘮者人道之大段主人不哀客又卒事不規則時人以為當然而弊俗不復可正聖人一動一静人將視效豈合循俗而止哉聖人修春秋魯恵公之改葬也隱公不臨故不書葬衛侯来會葬不見公故亦不書其不見也為主人不臨也聖人之意可見


䘮用殷禮 

孔子在衛相司徒敬子之䘮用殷道子游問曰君子行禮不求變俗夫子變之矣子曰非此之謂也䘮事則従其質而已矣衛是殷之故都質者殷禮也練而祔則善殷夢奠楹間則曰某殷人及其䘮公西赤為志並用三代之禮而設崇殷也聖人之意合下如此禮不㤀本因其失而正之我東亦殷之遺民尚白之風至今不變說禮者所當攷


仲子之宮 

子曰邦君之妻君稱之曰夫人邦人稱之曰君夫人春秋夫人者正嫡之稱仲子生而有文在手曰魯夫人故歸魯而生桓公經又書夫人子氏薨則雖有孟子之元妃必已立為嫡夫人也必將上請于天子㝎號扵國中何可貶稱如聲子者只稱継室恐是孟子之媵而如攝女君之例也故左氏傳稱桓公為太子也又従衆仲之言初獻六羽亦正嫡之禮也然當時無二嫡之例孟子既入廟則不可並附故别為宮安其主若是妾母之廟經何以必書至聲子之卒只書君氏左傳云不赴于諸侯不返哭于寢不祔姑故不曰薨不稱夫人故不言葬不書姓為公故曰君氏然則仲子之䘮必赴于諸侯祔于姑也祔者如今大夫士家衆子皆祔之例祔未必入廟也意者祔姑而别為廟如周之閟宮也左氏去聖不逺此豈有誤然則隱之攝従父命也天子之下賵亦未必為失禮其所失特在不及也後儒以仲子之宮為妾母之廟者恐不然不爾隱公何獨不考聲子之宮聖人何必獨貶時君之母乎


會戎 

魯隱公二年春公會戎于濳秋及戎盟于唐說者謂譏失中國之體竊以為不然左氏云修恵公之好戎請盟公辭秋戎又請盟盟于唐唐與濳皆魯地彼来而此會也君子之待戎狄固有遜禮而逺害者太王文王事可驗故亦有以大事小而不耻者况先君之修好而一朝絶之来求而不會可耶始請盟而不許終亦不免盖不得已也後六두001年天王使凡伯来聘是時戎朝于周發幣于公卿凡伯不賔戎乃伐于椘丘以歸其不賔之害至扵身為俘虜此可以鑑矣漢文帝㤀前修好與之抗禮生民乂安武帝雖逺逐凶奴天下為之創殘髙麗太祖斥絶契丹定宗别設光軍司以禦之然累世受其虐毒至成宗卑遜順事國以之康寕及金國暴興仁宗排羣議上表稱臣遂能世結歡盟邉境無虞史䇿是之豈非春秋會戎之義耶
[난-001]六 : 七


寬嚴 

刑者輔治之具刑法不明禮敎無以行也雖有仁心仁政又何益哉朱子曰不用刑罰號令徒掛墻壁或問為政當以寬為本以嚴濟之朱子曰當以嚴為本若令不行禁不止而以是為寬則非也余謂古者風淳俗厚之世宜以寬為本若衰季渝薄之際不先立法禁則更無措手處此子産所謂寬難也故寬猛所施各有其時易噬嗑賁為反對之卦噬嗑象曰明罰飭法尚嚴之日也賁之象曰明庶政無敢折獄尚寬之日也子曰臨下不寬吾何以觀之哉盖取諸賁朱子曰以嚴為本盖取諸噬嗑故噬嗑頤中有物有物必噬六爻皆噬物之象以刑獄言賁者觀乎天文以察時變觀乎人文以化成天下非寬敎不成


聖人學易 

子曰假我數年卒以學易可以無大過若論語二十篇易文之見者只數處而亦不稱易也余甞思之易之道大率皆臨政治民之義大意不主扵閭巷之敦行故易中無孝悌字夫百行之源寕有終闕之理可以見矣孔孟不得位而思不出所居之地故然也夫子之意常在善價而待賈故其言如此假我數年不過苟有用我之義耳


獨弔張讓 

漢陳寔獨弔中常侍張讓之葬父時一郡畢至名士無徃者讓感寔故多所全宥尚論者引見惡人无咎之義為言然常侍為交通宮禁之路澡潔者謹焉苟非大不得已何可徃也然此容有可恕是時漢室垂亾處士橫議與中官判為讐敵北寺威權㢱亘天下一種淸論特以空言抵攔狂瀾其勢不日將潰所謂一郡畢至名士無徃者可以見矣寔獨見幾明决苟全性命與惡人之来勉強不拒者不同使其有枉尺直尋之心則後来全宥之多未足相掩也若不更加惕覺其不至扵康海之染迹者幾希


米價 

民之憂樂繫于貧富貧富繫于豐凶随處不同而傳說亦各異惟米價可驗故欲知民之憂樂宜先問米價矣此豈宰相之所宜忽也王導問米價而王述張目不荅世人髙述而陋導者非然矣此事宜先審導之所存者如何使其將牟利而詰之導果賈心商行矣不然而要察其豐凶有以處之不害為得體夫人無貴賤一日無米則飢活民之道外此莫可非金珠貨寶之比髙拱淸談鄙薄民天強作風流好事奚可哉


心好才徳 

人之有技若己有之人之彦聖不啻若自其口出宰相之材莫外扵此二句有技才也彦聖徳也才以作事言徳以處心言凡事之可做做而後己無妬能之意而彼做無間扵己做人㓛益勉矣事豈有不治者也才不本扵徳則或不免以渝薄功利濟之而人風變矣以彦聖之徳兼辦事之技方是無歉事功見外徳性存内試人以事㓛而徳性可知矣自其口出者言也言雖好之而心或未必盡誠故曰心好不啻其言之也是好徳逾扵好技也寔能容之非謂所容包荒無忌克之私而才徳並進其退不肖在中也如是者奚獨一時黎民被澤亦將延及于子孫何以知其然也聖人之論治用力不及進賢不能進賢雖有一時治化身没而已此管仲子産所以不及鮑叔子皮故兼子孫言也公叔文子之臣大夫僎與文子同升諸公子曰可以為文謂知人一也㤀己二也事君三也殆庶幾乎此也


夫子姓氏 

先聖是顓頊之裔微子之後本姓子氏宋襄公五世孫在宋姓孔孔父嘉為公族之親者謂之孔者或其食采或王父字未可詳也父嘉之孫孔防叔自宋奔魯古者移扵他國不復與居本國者合宗防叔之孫梁紇以王父字叔為氏然伯叔季公卿衆人之所同如三桓之類可見矣可别扵其宗中而不可别扵衆也子曰某也殷人天下其孰能宗予天下之不宗而族屬則可合也以不㤀本之義又以孔名族而多従殷禮焉仕扵諸侯者未必皆世襲也采少而人多國何以堪之况孟子云世祿滕已行之他國之不然可知且世襲必以位之髙下有逺近之别梁紇為鄹縣大夫而聖人不襲也何孟春有此說而猶有未盡詳者故錄之


變化 

經中言變化必先變而後化變是未及化如自可欲至扵聖其間羙大之類是變也然繫辭上傳末章云化而裁之謂之變又曰化而裁之存乎變故朱子有兩說或問其不同朱子荅云湏通看愚按無變則無化故化而裁之其功存乎變也謂變而後化也兩段不應異義上段謂其化而裁之都是變之所遂故亦謂之變如自夜而變晝先一分變不可謂化次二分變三分四分以至九分十分皆變扵是方成化矣中庸云動則變變則化此可以㫁之也


如追放豚 

孟子云今之與楊墨辨者如追放豚既入其苙又従而招之集註觧招字未穩或謂苙如白芷之類豚之所嗜既使之得所又召之非善處邪說也此又大誤仁者兼善豈任其邪惡而已乎既入而拘牽之不可但追以入之不加誘導可乎所謂與楊墨辨者謂為今之道當如此也追而入栅則禁其邪心使不得肆行也然心未甞變也以此法禁言然後誘掖之必導以入善如以物招豚也


安石罷祀 

柳西厓云趙鼎一疏出而罷王安石配享然後天下為之改觀易慮亦斯道升降之一大機孟子言息邪說距詖行以承三聖此疏亦然然安石之罷文廟之祀自楊龜山始此胡文㝎所謂取王氏肝心底劊子手段也趙疏出扵髙宗之世則已後矣後紹興間知温州王居正獻詩書周禮辨學三十九卷與龜山書二書行天下遂不復言王氏學王氏心肝再懸肉案上若論息距之㓛龜山及王居正當之矣


霍氏之禍 

史云霍氏之禍萌扵叅乗夫光之既没山雲軰謀為不軌至扵族滅非帝用意而為之然而乃以叅乗為兆何也夫人情大抵皆同好榮而懼禍其孰無之既導以榮利過惡彰露然後懼之以威刑其勢必將犯難赦之罪雖弑父與君不憚為之也宣帝欲報霍氏之恩益寵任其諸子外崇而内忌之末乃屈抑之甚至使相聚悲泣不得已而為逆其實不為逆亦死也盖以震主之權結㤪扵天下一朝失勢使人主操刃而旁伺是豈區區畏慎所可防哉是以鄭之叔段明之曹石寵逾增而過逾積畢竟不叛何為觀史之法必有肯綮惟萌扵叅乗一句可以想見當時之光景矣其意謂為惡者雖霍氏而使之為惡者宣帝也若宣帝真有報徳之心愛護以保全之則必不至此矣余故曰霍氏之禍狐埋而狐抇也


漆雕殘形 

墨子曰漆雕開形殘後孔鮒著諸墨云漆雕開形殘非行己之致何傷扵徳哉盖詰其言而未甞謂無此則有是事矣其殘形之故無由考而以不傷扵徳為觧其必橫逆之不免者歟開之為人夫子既勸之仕亦辭以未信其自知明而䖏事重如此畢竟不得免焉則命數之不幸君子將無奈何也此可補家語之缺


杜預李舜臣 

志扵㓛名者富貴不足以累其心故百爾思慮施為完備一㘦以就之不然必將為宵小所沮而不足以伸其所存矣如杜預在鎭數餉遺洛中貴要人問其故預曰但恐為害非求益也又如我邦李忠武舜臣當壬辰之亂統制水軍亦以間隙鳩工造扇箑之類遍遺卿宰卒成中興之勲此可以涙千古之志士矣當兵革倉卒之際㓛過立見而尚且如是綢繆况平時雖有管晏之才亦安所售其能乎若杜李諸公其必目擊有驗而然也情則悽矣


歐陽受誣 

歐陽修受誣事當時記載或多謂修有才而無行好惡不一惟趙葵錄最詳修甥女適張氏夫死携歸父家嫁修族子晟晟之官至宿州赴郡宴歸而失其舟至京師捕得之乃梢人與晟妾通妻知而欲笞之反為妾所誘並與梢人通府尹承當路風㫖令張引修以自觧仁宗大駭遣中使王昭明監勘而張氏反異扵是公遂得明白猶坐以張氏奩具買田作歐陽戶名出知滁州云此似傳信然男女之别君子所慎如室女寡婦尤宜逺之退溪先生甞舉此重戒學者世間固有窮凶滅倫之人其間徃徃曖昧而不得脫者亦何限如歐陽者幸而得雪也又按程明道撰其外舅彭思永行狀云公亦謂帷薄之私非外人所知誠難究詰亦有以取之故謗言一興而人以為信今必問其所従来因以罪之後無聞矣其意猶在疑信之間且置虚實有以取一句更合商量


潘好禮 

唐玄宗欲以武恵妃為后御史潘好禮上疏曰禮父母之讐不共戴天春秋不復讐不子也陛下欲以武氏為后何以見天下士妃再従叔三思従父延秀皆干紀亂常天下共疾夫惡木垂䕃志士不息盜泉飛溢廉夫不飲匹夫匹婦尚相擇况天子乎願慎擇華族稱神祗之心議遂寢今綱目只以或說為言又略其文草草而止使忠臣烈士之名不顯于後世未知何意事見武恵妃傳


牉合 

儀禮䘮服傳夫妻牉合也疏引郊特牲天地合而後萬物興焉謂夫婦牉合子胤生焉其義不明字林云牉合其半以成夫婦此亦近之而猶未備夫婦之始合巹而酳破瓢為巵復合而酌酒以成禮牉者半也謂半破成兩也既牉而復合為人倫之始所以為牉合也九章云膺牉合而交痛心欝結而紆軫此恐指胷脅如開復合痛剌之甚也與此語同而義别


七始詠 

漢書律暦志引古文尚書予欲聞六律五聲八音七始詠以出納五言七始者天地四時人之始也今文作在治忽然律呂新書亦㩀彼說而朱子細加論辨不曾為非其不至無理可見楊慎以為五聲添變宮變徴恐非的觧愚謂此古樂歌之數自㐲羲至舜凡王天下者八帝㐲羲神農黄帝及少昊顓頊帝嚳堯舜是也所謂三皇五帝也在舜言則豈非七乎其興也必有一代之樂歌如咸池六英五莖大章之類而傳于後世者也謂之始者盖謂某歌始扵某世云爾詠者永言也當時必有所傳歌曲也


鬼神魂魄 

魂魄鬼神之說見扵繫辭禮記左傳者甚詳然名目錯互註釋多譌有不可合同此數說朱子所以深許者宜較勘以一之也凡盈天地間者莫非氣也然其融結為物即氣之精英此易所謂精氣為物傳所謂始化曰魄魄者隂也隂以成形形質既生而魄亦在中也陽生于隂故既有魄則便有魂此傳所謂魄陽曰魂魂魄合而為耳目之聦明口鼻之嘘吸及人生許多精神筋力也及老而死則陽氣㳺㪚此易所謂㳺魂為變變者變生為死其氣亦在天地間如屋中一爐火火雖滅而温熱之氣尚留屋中然其澌滅也亦必以漸或聚之固者遲滅聚之不固者速滅未有恒乆之理也其㳺㪚也或升或降升者陽而降者隂也升者神而降者鬼也神盛扵氣鬼盛扵魄如物之盛扵器此禮所謂氣也者神之盛也魄也者鬼之盛也又曰衆生必死死必歸土此之謂鬼也骨肉斃于下隂為野土其氣發揚于上為昭明焄蒿悽愴此百物之精神之著也此所謂氣魄鬼神皆従已死說也不但人為然物亦與同故曰百物也其氣也生有隂陽故死亦有隂陽陽之本則隂也形質雖壊亦相附麗感應若獨陽而無隂雖鬼亦無以時效其靈也故精爽者魄之為也神明者魂之為也精者隂也神者陽也湏先有精爽而後有神明精至則爽神至則明如凝存乆長精魄之爽也感應昭著神魂之明也此傳所謂用物精多則魂魄強是以有精爽至扵神明也夫鬼神者都是氣也氣之凝聚元有其數而亦由扵人心之所存故君子收歛神心積以慣熟則思慮堅㝎迅雷不驚志意所向無徃不通可以驗矣又如位髙任重者事權在身謀慮由心處物治人習以成性固異乎匹夫之為矣此之謂用物弘取精多矣如此者及其死也魂魄必強故其精爽神明或將不昧者存也又况奕世卿相為國人之所尊仰則衆心之所萃鬼亦随而顯應也扵齋戒以交神明可以驗矣今有滛祠始無緣起而為衆所祝便有厥應何以異是如鄭之良霄其理實然子産之言豈妄也哉


作史之難 

作史豈不難乎如韓退之所言不過畏禍耳然秉直特立者猶可以免此失矣至古今曖昧疑似者將何以㫁之如弑君之賊天下之惡名苟失其實臆揣而書之君子之所不忍也又若真有其惡而迹偶不顯得逭扵鈇鉞亦大不可也如春秋稱國而弑君者說者謂罪在君非也事在他域不能目見其百分明著之外不可以傳聞而妄書也既知其人猶歸罪扵君安在乎春秋又如恵公仲子事公羊云仲子桓之母然則恵公之妾也穀梁云恵之母孝之妾也左氏不明言胡氏程子従公羊在今觀之以母為妾亦不忍古既有兩說千載之後何従以决之又如明之王之明一獄或以為真或以為假以假為真極不可以真為假亦天下之至寃當時目擊者其說亦不勝紛紜今何以决知其真與假耶余故曰作史之難不在畏禍耳


車原頫 

世傳車原頫雪寃錄盖多讆言亦有可採者原頫麗朝諫議也有寵扵我太祖與權貴河崙有隙䜛于太宗曰原頫即鄭夢周外従兄弟恭靖妃従祖也將不利太宗信之將逹于太祖崙恐事覺曰賊黨私連内侍逹上則必漏泄事急矣崙與宦侍數三人待變宮城水口可也又以太宗之意傳于二公子曰將欲與弟従逰扵後苑二公子出外垣崙使力士引二公子于㙜下卒不知去䖏崙遂詐云公子走赤田赤田者在北路徳源郡一名湧珠里穆祖自三陟徙居于此生翼祖後徙慶興又自赤島還于此改名赤田又徙咸興未幾還赤田此其地也太祖遂幸赤田扵是崙夷車家八十餘人子孫孤孑世無人知其事者五山天輅即其七世孫云


山僧温解 

太祖之幸赤田也欲大驅北狄期除濁亂諸臣不如意則赴訴于中國鄭熈啓䓁因山僧温解之有贈雙城龍氏子詩曰誰說騰鱗北海間莫言今日錦衣還予非漢祖歌豐沛反愧唐皇蜀道艱


新羅稱王 

按新羅自儒理以下至實聖十六世皆稱尼師今尼師今者王也自訥祗至智證四世皆稱麻立干此方言諴操也諴操橛也凖位置橛王橛為主臣橛列扵下也自是以後方稱王而東史毎稱儒理王訥祗王人謂非是然新羅追尊皆稱葛文王則其時亦有王稱飜譯稱王亦宜


新羅俗 

新羅之俗歌樂始扵儒理牛車始扵訥祗市肆始扵炤智死謚及牛耕始扵智證公服始扵法興暦術及印章始扵文武典禮始扵神文刻漏始扵聖徳讀書出身始扵元聖此皆所當攷


慎日 

東人謂正月上子上辰上午上亥曰慎日此自炤智王始王以正月十五日幸天泉亭有烏䑕之異令騎追烏南至避村兩猪相闘留連見之忽失烏所在有老翁出自池中奉書遂脫琴匣之變國人以為非烏䑕龍馬猪之㓛則王之身危矣扵是有慎日之目慎者俚言怛忉謂悲愁而禁忌也龍恐指老翁而言馬即騎士所乗也或云烏銜書至未知孰是


平秀吉 

壬辰倭寇明史及我邦人皆言平秀吉弑主自立欲立威於國中多行誅殺因為射天之計此非也秀吉本尾張州人生於嘉靖丙申貌寢身短狀如猿猴素貧賤為農家傭後為關白信長奴有寵擊叛有㓛割城而封之改姓羽柴有輝元者㩀城不聼莭度信長令秀吉徃擊之適日向守明知者弑信長秀吉乃與輝元釋憾修睦捲兵東上斬日向守之頭扵萬衆之中求信長屍持其頭上山寺齋醮三七日諸大臣莫敢出氣遂攻殺不附己者殆盡此姜睡隱沆被虜在倭親聞所錄其為可信無疑古今史記國中之事或不免徃徃差謬况絶海殊域出扵傳聞之不詳也耶壬辰秀吉將動兵國書中使明書實狀其下皆曰姑善辭復其書而出其不意秀吉曰是何異㫁睡人之頭乎今且直書使彼豫為之備然後徃决勝負盖是時倭人直言而我國反以為虗疑哃喝一無措置如金鶴峰樁說無憂人謂欲鎭安人心寕有是理鶴峰實見未及耳是時中國人許儀後者漂泊薩摩州詳書倭中隂事以報天朝其隣居唐人竊告之左右皆請烹儀後秀吉曰彼本明人為明告日本事理無不可且出人不意實非吾心况自古帝王盡起草昧使大明知吾素賤亦非害事置不問反謂宻告者曰汝亦明人敢訴明人非凶人而何以此觀之秀吉亦有許大力量非庸人也起自島夷越海與大邦作仇其勢必敗若使生扵中國恣行其胷臆未必不成


柳崇祖 

燕山之廢上欲别送衣物大臣啓曰臣䓁大義已絶不敢向心使僅免饑寒足矣及其葬也命以厚禮又啓曰不可停朝市㝎墓直向為君臣雖使失徳而廢何至若此薄耶是可忍孰不可忍柳叅議崇祖之疏曰太甲未悛而崩則䘮葬之禮當何以處之幽厲亂亾雖加惡謚而王號未替前王得罪宗社固不得祔祀宗祧而䘮葬之禮不宜若是葬國陵傍别立主訃聞上國扵是柳子光之徒有鞫問之請命逓經筵官噫其不死幸矣余考柳眉庵日記經書之有諺釋自柳叅議始盖其經學有素見識宏確有不可誣者惜乎有臣如此而不能崇奬進㧞常置左右有所裨補終使斥退不復親近耿光此何以為人臣之勸哉後至丁卯柳與沈貞金克成南衮䓁宻啓趙光祖李長吉䓁謀害朴元宗盧公弼柳子光獄成沈貞又以柳之知其謀不即告杖訊長流意者與衮貞同告者迫扵不得已而非其心也告猶如此况初未告耶然與宵小同事而卒亦不免君子不能無憾此處世之所以難也



星湖先生僿說卷之二十六
 
 經史門

東國内地 
 
髙麗元宗元年蒙古帝允許六事詔云衣冠従本國之俗三年又詔云凡有所奏無不允従不易衣冠云云盖已有變易衣冠之命而本國懇乞得請也後元入主中國而不禁華人之常服矣今天下悉已髠髪而惟一片東韓尚保舊制非力有以自全此殆天意在也我國天下之最弱者也不但地偏民貧自箕封以後文敎不絶共稱禮義之邦文敎行則武備歇亦其勢也樂守成而厭征討勤事大而畏天命上下三千歲間惟此規模而已苟或違越無不殘毁皆可鑑也蒙古帝之亟許抑有由然若復一従北俗混為内服便弓馬習戰争則我即一遼耳一金耳與元角闘未必可以折箠笞之也寕不若以鴨綠為限域任其大冠長紳操毫佔畢智敝扵詞章力竭扵科目而但修其職貢備列王會之為得也此元帝之志也又至忠肅王時有請立行省罷國號比扵内地者泰㝎帝然之李齊賢呈書都堂曰小邦地不過千里山林川藪無用之地十分而七稅其地未周扵漕運賦其民未支扵俸祿扵朝廷用度九牛之一毛耳加以地逺民愚言語與上國不同趨舍與中華絶異恐其聞此必生疑懼未可以家至戶喻也又與倭濵海相望萬一聞之無乃以我為戒耶扵是議遂寢愚謂倭地琵琶形局尖頭向西故倭可以時出寇掠而外兵不能入也我國設舘厚接半輸嶺南之賦以撫安之邉境少安若使上國臨之因前則無名變制則生釁是不惟東邦一隅殘滅不息江淮之間亦且因此而干戈相尋矣既徃置不論方來有未可知者謀國者宜知之


昭穆 

經傳疑義推究之乆亦必有可通者雖未必其信然其扵愚心則㝎矣惟左氏內外傳逆祀昭穆之說従少至老迄未得其要旨雖不能明言洞辨亦期期知其不可也一日忽又思之此何䓁重祀而古今無人說破使宗廟之禮半上落下不因不革㢱縫而苟且焉可乎天子三昭三穆有六廟廟必有夾室昭常居昭廟而祔扵夾者不得當此稱穆廟亦同矣凡兄継弟叔継姪雖生為君臣後至扵尊同則其弟與姪豈敢臣視兄叔哉君臣之義扵此說不得生為君臣便同父子者後儒之訛辭以位則君臣以親則兄叔何䖏討父子義看按禮諸侯之女嫁扵諸侯天子之女嫁扵王者之後服不降未嫁則臣視而降既嫁尊同則不降何以異是然閔嫡而僖庶則後雖位同嫡庶之分自在躋僖所以不可也凡帝王之禮與士庶不同此皆以臣視君也苟至扵位同則與匹庶何異臧武仲之意此昭廟冝使明者為主宗有司之意凡昭穆之廟冝有㝎主庶未可以躋嫡僖公非其人云爾不敢主其廟而但居别室則雖謂之非昭穆可也故朱子扵祫享議云只㩀先儒說而未知其必可用亦未㝎之說也左氏誣說多未可信如鄭祖厲王可證昭穆之不易别有明著不贅


劉劭楊廣 
 
帝王者爵也稱爵所以貴之孟子曰聞誅一夫紂未聞弑君也善惡在己存亾時也紂雖幸免而君子不以爵明矣况弑父與君惡莫大焉力之所及人得以誅之其可爵耶如劉劭楊廣軰罪惡通天名亦汚口况其爵乎若以㩀有其位而尊稱之則是癉惡之義只行扵羣下而不售扵元凶可乎然春秋之法羙惡不嫌同辭亦或稱爵余欲扵史别其極惡大慝特書曰帝劭帝廣其死書死以為勸懲之道可也


擇交 
 
居是邦事其大夫之賢者友其士之仁者此必聖人見不能擇交扵始而不免陥身扵後者故為此戒故曰因不失其親亦可宗也不然循之為同惡去之為背徳雖欲善後得乎况既濡染套中勢位所驅耳目所習必有熒惑疑亂作為議論一㘦移人者而不自覺也揚䧺發迹扵王音之門終至羙新蔡邕私遇扵董卓而身死獄中如張浚之賢始不辭汪黄之吹嘘手辦李忠㝎之去國此數子者平日自期皆非草草可謂身敗事裂矣朱子荅劉子澄書云荀彧為全身就事之計不覺其淪胥想其當時父兄師友之間亦自有一種議論文飾盖覆使驟而聼之者不覺其為非也而■真以為是可以活國救民扵萬分有一之中也盖其時漢之不亾惟操為功故人心歸焉是非眩焉如乗舟而舟旋不自知其南北易位也朱子雖罪彧極嚴猶為恕人之論以明䖏亂世擇操術不可不慎如此君子立心如利刃待物物至輒成兩段是非既判取舍决扵目下無容吝情然後方免夫因循輾轉之患也


中庸 
 
人知程子始表章庸學然橫渠長扵明道一歲其十八時范文正已勸讀中庸則程子之前有其人矣唐李翶復性書莭莭尊尚已見得四書規模則范張之前已有其人矣梁簡文謝勑賚中庸講疏啓曰天經地義之宗出忠入孝之道實立敎之關鍵徳行之指歸自非千載有聖得奉皇門無以識九經之倫禀二門之致其見識可謂卓絶矣此則李翶之前已有其人矣今㩀十三經大學中庸即鄭玄註孔穎達疏孔唐人孔前已有講疏矣博古者宜攷焉


宗廟會同 
 
禮者達天道順人情之大竇也事神治民非禮不成故壊國䘮家亾身必先去其禮宗廟會同禮之大端苟能扵此則無所不辦也昔者夫子哂子路之不讓為無禮也公西赤端章甫作小相疑若不越扵籩豆微事而却許以為邦之莫大反有優扵二子之治兵足民何也禮行扵祖廟而慈孝服焉禮行扵聘享而友邦睦焉軍旅繕修不若交隣之愈也民氓殷富不若導化之愈也夫子甞曰能以禮讓為國何有赤之言又謙卑遜順能有其實者則取之宜然故衛靈之無道而使仲叔圉治賔客祝鮀治宗廟王孫賈治軍旅所以不亾也後世侯國神怒扵内敵忤扵外䘮敗立至由不知禮始也聖人之訓可以三復


費隱 
 
修道之敎本扵天命故曰思事親不可以不知天中庸者時中也當以孔子之言為㫁時中莫如五倫五倫原扵天命故自費隱以下言人道必究極乎天命互舉以明之如富長者庫蔵中原有許多萬事萬物待用不乏故曰費這待用者原在庫蔵不可見故曰隱隱與費初非二道也夫婦與知與能者即造端夫婦也則及其至而聖人不知不能非察天地而何與知與能者聖人亦如此夫婦亦如此故曰與也如運水搬柴飢食渴飲人事之小者也聖人不知不能者下文所謂猶有所憾即其註脚天道之大者也如寒暑灾傷之類是也恐人或不能曉觧故攙入數句不然子思必不為剰語至此也聖人雖明其大段殀壽豐凶何得以盡知聖人雖欲並育無害又可能乎其不知不能不過如此也章内言及其至也者三不應有異義末乃結之曰察乎天地則其不知不能亦指天道者可以互證載猶包也破猶除也莫能載兼不知不能而言天下兼夫婦聖人而言天下莫能包謂不能盡知盡能也天下莫能除謂皆不可闕也謂之造端則父子君臣兄弟朋友包在其間如下章四求是也此皆本乎天而修乎道是謂時中也鳶飛魚躍察天地也仰則有鳶俯則有魚洋洋發育而二物與之同流道不可見見其迹二物是也如葉随風飛見葉知風也所以必察天地何也兄弟同出扵父族姓同出扵祖人物同出扵天就其間各有親踈輕重䓁殺禮義方有所措生則有飬死則有祭以及乎天地山川莫不祀享以報本也報本所以同仁故曰明乎郊社之禮禘甞之義治國其如視掌也


農圃 
 
子曰吾少也賤故多能鄙事其為飬與祭雖獵較不憚為之况耕農本務乎然而峻訶農圃之問何也意者樊遲之意如許行之義以並耕饔飱為得故聖人折之以下文推知之也不然匹夫無財不能事育而耻執錢鎛曰我不敢咈聖人之訓不已害乎今俗㴞㴞觀效逰食無事此漢法力田之所以為得也凡論語中錯簡亦多如事君數一章恐當在事父母幾諫之下數承諫字說偶因課兒有見輒識


王覇並用 
 
漢宣帝云漢家自有制度王覇並用覇者以力假仁者也漢帝必不曰並用此也其意若曰威恵並施徳刑互資與子産寬難同貫徳禮者固為治之本政刑亦輔治之具不可闕一太子欲專意弛刑故云爾不然宣帝之所用覇道果何物盖五覇之所尚專在政刑故此云覇者但指此也若曰無本末則可疑其為桓文之道則失其指矣後元帝果以柔弱䘮邦其言有徴


科學害道 
 
中庸章句論生禀之異此或過髙者當之大學序言氣禀之抅物欲之蔽此指徳之不明人欲間之也外此又有數端學術之差異端之害之類是也此扵今非所可憂最妨者習俗之染科學是也天下㴞㴞従㓜至老耳目既慣無能脫出此不獨物欲之為機括也余謂有大可恨者在生子慧悟可以従善可以為君子可以輔世長民而却捨此不為髫齔才免則必先去學箋表詩賦害性無用文字任錮其心術余知此而亦無奈何


刪詩 
 
聖人刪詩必將可刪而刪之如素以為絢一句見乎論語而無貶辭人疑或别有其詩殆非也夫子特刪此一句耳先絢後素理之所無子夏之智寕以此為疑乎繪畫之後素㓛奚待夫子之訓而方喻哉是必不然矣詩人之意極言巧笑羙目之為佳麗此不待增飾而然者故曰以素為絢其意若曰素亦至矣此便是絢何必增飾然後為絢盖欲主扵素而去其飾也質之勝文雖逾扵文之勝質終不若文質之適均此子夏所以發問也夫子曰繪事後素謂雖素而又不可不加繪事是為彬彬也子夏因此而便覺生質雖羙又不可不更加修禮之㓛故夫子許之也刪之之意可見若如註說存之固宜耳又如棠棣章室逺一莭其義非也故夫子發其病而刪之與此相類棠棣常棣也


立賢無方 
 
殷湯之治立賢無方為大要此孟子所以表以出之也盖夏尚忠殷尚敬周尚文尚忠則親親為上尚敬則尊賢為上尚文者兼之也親親則私意易行尊賢則才徳必顯此夏商之别是故終夏之世未聞有賢輔持世歴年亦少遜殷則既衰而復振者五自甘盤伊尹代不乏賢伊陟佐太戊巫咸佐祖乙傅說佐武丁至其亾也猶有三仁在朝而中間中髙二宗尤為明君孟子所謂賢聖六七是也周歴八百年莫非昏辟惟宣王為彼勝扵此而已其法家拂士閴寥無聞其故何也聖王之治莫良扵立賢無方四字無方則逺賢可進賢進則君有所嚴憚嚴憚則不敢恣行然後君徳修而政理明也中材可矯以之善也衰運可斡以囘泰也成周尚文文者䓁威嚴而名分明也主勢尊而臣道屈也勢尊則任情道屈則難犯君徳所以不修也然其衰也諸侯力強藉稱尊王羣聚以抑不臣綿綿若絲延歴亦長此名分之効也


世治汚隆 
 
尹幼章云書者始皆臣戒君末皆君誥臣詩者始皆下頌上末皆臣相賛其世治汚隆可見信矣斯言


三英 
 
深衣三袪近世尹氏謂袂口尺二寸而有緣領口亦同尺二寸而有緣也愚謂袪如口呿之呿衣之開口惟袂與領二袂一領為三袪故曰深衣三袪也詩云羔裘豹袪又云羔裘晏兮三英粲兮袪必文飾如樹之有英故袂領而謂之三英即三袪之英也凡衣皆然何必扵深衣言之衣有袂不為袪者鶴氅之類是也領亦有交掩而異扵袂口三者恰同惟深衣為然故云爾


緇衣 
 
好賢如緇衣至矣周公之下士也親屈扵白屋之下所以来天下之君子也王公大人若但巍然自䖏以待其投贄而至則其扵得人亦難矣其曰緇衣之宜兮敝予又改為兮者親供其服飾也適子之舘兮者親徃其所舍也其要在適館一句誠心如此則其信之篤用之專可以推知矣緇衣特舉小而見大也


三聖祠 
 
輿地勝覧引古記云天神桓因使庶子䧺持天符三印帥徒三千降扵太白山頂是時熊化為女神因為昏生檀君檀君娶非西岬河伯之女生夫婁為北扶餘王老無子祈子得金蛙飬之夫婁死金蛙嗣傳至帶素為髙句麗大神武王所滅然則檀君之世只一傳而絶矣上云夫婁為北扶餘王下云夫婁遷都三國史云為東扶餘王則舊都為北扶餘迦葉為東扶餘又云其舊都有人自稱天帝子觧慕漱来都焉則舊都者即太白山而觧慕漱都焉夫婁在太白之東而至帶素國亾其弟竄至鴨綠谷殺海頭王都焉是為曷思王又降扵句麗則金蛙之世絶矣桓因與熊昏則不但䧺因亦同降檀君乃熊神所生則熊非嫡妻不獨䧺檀亦庶子其更有嫡子乎又或䧺死而檀君継兄立耶檀君傳子夫婁遷于迦葉而觧慕漱来居舊都則檀君何徃史又稱檀君入阿斯達山為神阿斯者諺語九也達者諺語月也今九月山是也文化縣有唐莊京箕子受封檀君乃移扵此云九月山有三聖祠祀因䧺檀三人春秋降香致祭然則檀君留許多年至周武王時始移唐莊乎又或檀君入扵阿達為神夫婁遷都而留舊都者觧慕漱之後裔耶觧慕漱王扵舊都而其子朱蒙自東扶餘逃亂何不歸扵父而之他乎箕子受封是代慕漱非代檀君也箕子聖人豈有逐其主君而自王之理檀君為天神子觧慕漱亦天帝子天有兩神乎檀君為河伯之壻觧慕漱亦為河伯之壻同一河伯乎其誕妄不可信如此大抵東史如金寬毅編年之類雜採俚俗尤甚孟浪而作史者取焉其見識之陋如此


孟莊子 
 
子曰孟莊子之孝其他可能也其不改父之臣與父之政為難能也其所難何居其人賢也中智以上皆足以不改苟使不賢而因之聖人奚稱焉此盖有為而發也當時大夫之家必立嫡世傳與國家一軆父有諸子有愛憎賢否之不同故家老之䖏其間者或不無恩怨向背之别故及子之得志其不歸扵酬報者十無一二史䇿所見槩可驗矣意者莊子之未立父臣之罪過者必多而滌蕩㸃染無復芥滯各得以居位任職故夫子云爾所謂政即指刑賞厚薄之類耳位尊則權重權重則利輳利輳則俯仰揣摩阿好䜛賊之徒至而傾軋之習生矣雖父子之間不能無纎翳間之加膝墜淵以之判分此孟莊之所以為孝也


採桑 
 
蠶桑之俗古今同貫其始生必廵過山蹊之間拾取孽殘葉以飼之詩所謂女執懿筐遵彼微行爰求柔桑是也及其稍長先就細條不成榦者採其葉詩所謂蠶月條桑是也至扵肥大始就髙大之榦䂨其枝而飼之不如此人勞而樹亦不茂矣詩所謂取彼斧戕以伐逺揚揚者旁枝之逺而揚扵風者今年伐其揚而存其餘則其細微之萌長飬扵夏秋明年復如故矣又及三眠覔薪則取山桑葉厚者飼之詩所謂猗彼女桑是也女桑山桑也此採桑之要法按爾雅桑繭之外又有欒繭樗繭棘繭蕭繭之類欒繭未聞樗繭今俗謂之野繭棘繭今俗謂之勾枝繭句枝者柘之俗名也蕭繭者恐是史所謂野繭食蕭葉故稱蕭繭詩所謂採蘩祈祈或者為飼蠶似是莭晩而成者也


滿腔惻隱 
 
朱子與林擇之書云因舉滿腔子是惻隱之心江民表云腔子外是甚底請諸公下語已各有說更請擇之亦下一語退溪有許多語遂為儒家大議論余謂腔子内外不過以心之動静言静則性動則情惻隱情也其未發則仁而已矣仁是軆惻隱是用言體則用在其中故易大傳云顯諸仁蔵諸用本義謂機緘之妙可以見矣惻隱雖發諸外而機緘在内故曰滿腔子是惻隱之心也故朱子荅南軒書云却去腔子外尋覔即莽莽蕩蕩無交涉也若曰性發為情恒滿扵腔子則君子之心常動不静可乎動則及物與萬物一軆雖謂之滿天下可也此只在嘿以識之


先儒書名 

父前子名君前臣名禮也人生扵三事之如一門生之扵先生亦猶是也况孔孟為萬世師範人莫不尊之如君親之如父則註經文字宜名而不宜字與爵明矣朱子集傳有劉聘君張敬夫䓁語故今大全細註稱號氏愚謂宜悉加更㝎而其號氏别為錄備考可也朱子語類諸門人名之而不書姓盖謂其問荅之辭如在函席如論語中由也㸃也之例其扵尊師之尤覺襯帖不可易也


夏諺 
 
夏世多諺今人未之覺也詩蕩之八章云文王曰咨咨汝殷商人亦有言顛沛之揭枝葉未有害本實先撥殷鍳不逺在夏后之世顛沛以下三句即夏諺而周人引之也謂之人亦有言則是證古之辭也謂之在夏后之世則乃以其人實之不然末二句即無意義也孟子引晏子語云今也不然師行而糧食勞者不息飢者不食睊睊胥䜛民乃作慝方命虐民飲食若流流連荒亾為諸侯憂此一莭連上文均是夏諺盖夏徳衰遺民先述盛際之化而嗟歎其今時之不然也今註以晏子時當之恐不然詳在孟子疾書


莭食 
 
聖人割不正不食不得其醬不食夫食物入口必嚼嚼不必方正醬不必具雖使醎淡不適無害扵食道然而必求如此者何也此盖制嗜欲之方也凡人最難制者色為重食次之羙饌有在必求乃已况其當前必食乃已一食二食饕情漸滋若草茂而加溉也聖人知嗜欲之淪性故以莭為主其割不正不得其醬乃其防限也遵此防限無敢踰越則嗜欲可刪而諸情之奔逸又可莭次殺减盖日日朝暮所不可闕者惟食也克己湏従淺近始故莭食為要也聖人不逾矩非謂用力如此其舉措莫非凖繩只是理如是而聖人従之也余甞謂寢䖏異室制色欲之道食不盡器制嗜欲之道非謂盡器有妨將欲習之扵是耳


箕子之後 

世言我國韓姓即箕子之後箕凖逐扵衛滿為馬韓故凖之後仍為姓此甚不然凖逐馬韓王自立則凖之前已有韓矣東史云衛滿孫右渠之亾也朝鮮相路人韓隂䓁殺右渠降漢漢封韓隂為荻苴侯然則朝鮮舊地本有韓姓矣史記云韓終與徐福同行不返或是終之後耶又竒姓與箕音同鮮于姓㩀趙孟頫贈僧鮮于樞詩箕子之孫多髯翁為證是則未可知若以凖為韓姓之祖則㫁不然漢書韓隂作韓陶樞漁陽人官太常典簿能詩文尤精書翰虞集云漁陽吳興翰墨擅一代謂樞與趙孟頫也樞有困學齋集


臨容執敬别 

子思曰聦明睿智足以有臨也寬裕温柔足以有容也發強剛毅足以有執也齊莊中正足以有敬也文理宻察足以有别也此五段二十字必各有其義也聼聦視明不礙扵理也睿通也雖不見聞亦暁達赤子之疾苦也知則㩀事而推得也寬以局量言裕以䖏事言量寬則受有許多事裕則不至急㘦也温者辭氣之無暴慢也柔者接遇之無拂戾也發者㫁以作事也優逰不决則不可以有執故先言發也強如弓之難屈剛如金之難入毅如索之難絶也齊整勑也莊嚴肅也事固有中而不正正而不中者若曰中則必正何必曰中正凡人之事例多太過太不及者執兩端而用中則庶幾免乎乖戾然子莫之執一未必得其正故既中且正然後方為時中也其是非之别則外而文彩内而道理無能遁其迹也宻者思之細察者視之詳也偶因課兒思及輒書


偕亾 

民惟邦本本固邦寕此不但君子所勉小人亦知理所冝然故湯誓述夏民之言曰夏王率遏衆力率割夏邑有衆率怠不協曰是日曷䘮予及汝偕亾遏衆力謂奪其農時使不得力作也割夏邑謂割取常賦之外無以飬其父母妻子也盡力而不得食則民又怠扵常業怨怒而不協也故曰此日何時而䘮乎吾亾必國與之同亾民亾由扵遏力割邑而國亾由扵民不聊生歎其自亾也仲虺之誥云后來其蘇乃民之將亾而幸蘇也偶思及輒書


哲婦 
 
詩云哲夫成城哲婦傾城懿厥哲婦為鴞為鴟愚謂哲従口折聲在六書為偕聲明㫁之謂也婦人行不獨成事無專制務在扵織絍饋食而已故曰國不可使與政家不可使榦蠱婦人而以明㫁稱知閨儀之已失其軌矣鴞者夜噪鴟者攫物其聲其習人所共惡如是而不凶于國害于家者盖鮮矣


春秋經傳 
 
聖人作春秋而亂臣賊子懼今考正經只加一二字都無事實千載之下依俙億探其能有小懲大創思所以改行易慮耶意者當時魯史具備事或疑亂混是淪非聖人就其中覈其情實為標題語如今通鑑有綱至扵實迹則付之扵本史而已非謂舍其傳而孤行其經後人遂剔採聖人之茟以為斯足以威罰百代之人非本㫖也左丘明又就本史中增刪而為之傳雖使有轉訛失真靡左氏何従而推尋其意耶故春秋之學左氏為上功子曰巧言令色足恭匿㤪而友其人左丘明耻之丘亦耻之人謂姓有單複之别者誤矣史遷謂左丘失明杜預謂丘明為素臣可以驗矣聖人見時之善諛周容者輒曰惟某耻之其為人可見㫁不是吐剛茹柔逞私曲茟者也其有史才聖人已許之矣不可以少涉浮誇而忽之也


歌商歌齊 
樂記師乙云肆直而慈愛者宜歌商温良而能㫁者宜歌齊寬而静柔而正者宜歌頌廣大而静疏達而信者宜歌大雅恭儉而好禮者宜歌小雅正直而静廉而謙者宜歌風商者五帝之遺聲也商人識之故謂之商齊者三代之遺聲也齊人識之故謂之齊頌外有商風外有齊商屬五帝齊屬三代此甚可疑更詳之


義帝 
 
項羽尊椘懐王為義帝義如義子義服之義盖自為天下之主而以彼為客也


河滿子 
 
張祐宮詞云故國三千里深宮二十年一聲河滿子淸涙落君前祐盖有為而發也按何孟春餘冬序錄云唐文宗甘露事後不樂徃徃瞠目獨語曰湏殺此軰後賦詩曰輦路生春草上林花滿枝憑髙無限意無復侍臣知翌日觀牧丹誦賦吟罷始憶舒元輿之詞歎息泣下因命作樂聊自適宮人沈翹翹者歌河滿子有浮雲蔽白日之句其聲宛轉上因欷歔問曰汝知之耶此文選古詩苐一首盖忠臣為奸邪所蔽也乃賜金臂環問其従来則吳元濟女也自陥掖庭易姓沈氏配樂籍又奏曰妾本藝方響乃白玉也搥則響犀為之願賜妾帝命賜之既至命奏凉州曲音韻淸越聽者無不凄然今以此說較之無不沕合必是祐當時見有此事而作也故國指淮蔡也自元濟敗至甘露變後亦為二十餘年矣芝峰類說云唐武宗疾篤孟才人以歌笙宻侍左右上目之曰吾當不諱爾何為哉才人泣曰請就死乃歌一聲河滿子氣亟立殞張詩即此事也此則不然孟才人所歌即張祐詠沈翹翹詩而氣亟立殞故祐詩又云却為一聲河滿子下泉湏弔舊宮人則祐之宮詞指沈翹翹而非孟才人矣河滿子者曲名白樂天云滄洲人姓河名滿開元中犯罪繫獄中撰此曲鞫獄者愍之為奏明皇不許竟坐


東人入中國 

東人之得志扵中國者金之先史稱平州人平州即今永興也或云是平山而有流傳皇帝墓者即金帝之先墓云其女子入中國而尊貴者如元順帝之竒皇后明太宗之權妃韓妃之類人皆知之如明宣宗之吳皇后鮮有識者吳氏乃鎭川人按攷事撮要宣徳二年選右軍司正吳倜女子䓁七人随同欽差送進當是此人也始為後宮生景泰後景泰尊為太后后思念本土以畫像歸之東國既無以䖏也乃置之僧舍樵牧任其侮玩至今尚存續通考云母丹徒人都督吳彦名女然影歸本國真有其事此豈可誣者耶意者明史以外國諱之耶或言后父官至叅判名臣錄云驪妃韓氏淸州韓永矴之女也永矴生二女俱膺明朝之選長入太宗後宮封驪妃即永樂十五年所選妃兄確年十九太宗召赴京師寵遇殊䓁拜光祿寺少卿至我世宗受禪確為冊封正使以帝㫖遂留不還以副使劉泉復命後又赴召欲以仁宗之女尚之辭以母老不果按宣徳三年選知淳昌郡事韓永矴之女送進宣宗乃太宗之孫而韓氏二女俱入為後宮也確是西原府院君其女又是我章順王妃韓氏之尊崇如此或云康熈帝之太后亦我東人向者張庭梅䓁奉太后遺敎至國其敎云十六事先皇帝十九先帝晏駕今年踰八十云云以太后之敎頒之外藩者何意其必有意在也弇州别集云永樂中權貴妃任順妃李婕妤崔夫人皆朝鮮人權妃之父光祿卿永均䓁皆貴至列卿而尚居本國云然永均乃貴妃之兄永樂六年選權執中任添年李文命呂貴真崔得霏女送進七年又選鄭允厚女送進十二年引見本國譯官宣諭自皇后崩逝之後令權妃管六宮事汝國呂氏以砒霜和胡桃茶以與權妃毒死朕烙呂氏一箇月殺之說與權永均知之然弇州猶不及韓妃事則有未備而永均䓁不聞官光祿卿亦必因西原事而誤傳也


識盡好人 
 
趙季仁曰平生有三願一願識盡世間好人二願讀盡世間好書三願看盡世間好山水盖三者一之為難實未易兼也讀書看山水古今或有能者其識盡好人終古鮮有余扵春秋得一人季札是也襄公二十九年札至魯觀周樂然後聘于齊見晏平仲聘于鄭見子産適衛見蘧伯玉適晉見叔向至嬴博葬子孔子徃觀焉彼數子者皆聖人之徒也札既見四子又逢孔子一行而識盡可謂一時之極樂千古之名勝也


沙麓崩 
 
春秋僖公十四年沙麓崩晉卜偃曰期年將有大咎幾亾國明年秦伯獲晉侯前漢元后傳元城建公曰昔春秋沙麓崩晉史卜之後六百四十五年宜有聖女云云晉史之卜卜其有災載在經中若是明著則不知従何剏出一種說變作竒瑞欲以愚㺯人人又受欺矣沙麓晉地外災不必書書之者為有應也災既驗矣其政君之生妖言之興非聖人之所知也然政君生而漢亾則妖言為之災也沙麓何與焉


陸象先李嶠 
 
周武氏之際天下不黨逆者寡矣如狄仁傑魏元忠之徒舉不免失身䘮莭而身服扵牝賊若欲一一勘覈而治之是舉朝皆可誅之也故及武氏之敗只殱巨魁而止使人人自安柬之䓁亦可謂知體要矣中宗之崩也李嶠宻表韋后請出相王諸子扵外玄宗即位扵禁中得其表或請誅之張說曰嶠雖不識逆順然為當時之謀則忠矣玄宗然之以嶠子暢為䖍州刺史令嶠随暢之官太平公主謀廢帝平章事陸象先曰既以功立當以罪廢今實無罪象先終不敢従然亦終無以發其謀也及逆黨㐲誅玄宗召象先謂曰歲寒知松栢信哉嶠以忠扵賊得免象先以知情不告坐觀成敗見褒以法理言之皆失之太寬其亦承周武之後有不可以窮治之也然五王皆以不誅産祿被害随時之宜亦當有緩急之别也至玄宗則天下已稍㝎矣嶠之不死亦幸矣又何可以是為忠而擢其子以賞之耶若然善何以勸惡何以懲春秋之義先治黨與庶幾亂賊之式遏玄宗扵是乎失之矣


晦翁訪壻 
 
堯山堂記晦翁甞訪壻蔡沉不遇蔡妻出䓗湯麥飯辭以簡䙝晦翁留詩曰䓗湯麥飯兩相宜䓗飬丹田麥療飢莫謂此中滋味薄前村猶有未炊時按朱子行狀女五人儒林郞静江府臨桂縣令劉學古奉議郎主管亳州明道宮黄榦進士范元裕有二女早䘚豈更有女作蔡妻耶中國之人而魯莽若是


錢唐 
 
明太祖不取孟子土芥之語欲去配享令敢諫者射之刑部尚書錢唐抗疏入袒胷受箭曰臣為孟軻死亦榮矣帝見其誠懇取疏以入遂不廢配享按錢事固正矣然比之聖賢出處未必得中孟子已許百里奚之為智其不可諫則冝止而不諫矣袒胷受箭必死之道従祀之不罷特偶然事死生亦大矣如豺乕之噉捨命必赴可乎君子當此之時不若奉身逺迹而已後来烈士急扵殉名徃徃如此要非可以師法


顔讐由 
 
孟子曰孔子主扵顔讐由史記作顔濁鄒集註云衛之賢大夫也淮南子曰顔啄聚梁父之大盜也為齊忠臣按左傳哀公二十三年晉智伯親擒顔庾註云齊大夫涿聚二十七年齊師將興召顔涿聚之子此則涿聚所以為齊忠臣而或稱為顔庾也梁父在齊衛境或者始以無行後能改以従善仕扵齊為忠臣耶孔子世家云如顔濁鄒之徒頗受業者甚衆是其驗也其為衛大夫則無所考但聖人既主扵其家亦必有事實可㨿乎


司業 
 
朱子曰居䘮廢業業是簨上板子廢業不作樂耳周禮司業者亦司樂也按周禮無司業字戴記文王世子云樂正司業父師司成後世因為官名簨鍾鼓之具也廢樂奚止扵鍾皷既云大功廢業則大功以下否也小功不廢樂可乎若然謝安之緦功不廢絲竹為不非矣且樂正所司又何止扵鍾皷而禮記云爾耶甚可疑也愚謂凡業農業屨居業學業之類未必皆指樂也周禮四術四敎皆掌扵樂正禮記所云則不過謂學業之業也


蚩尤 
 
管子曰黄帝得蚩尤明乎天道得太常察乎地利得靑帝辨乎東方得祝融辨乎南方得大封辨乎西方得后土辨乎北方黄帝得六相而天下化蚩尤乃黄帝之臣而作亂被誅者然管子之說如此其或始以才能見用而其事不終者耶又或蚩尤是國名而其君有善惡之别耶未可知矣


雅拜 
 
漢書何武傳武坐所舉召見槃辟雅拜詭衆得罪顔師古註云槃辟猶言盤旋論語足躩如也集註槃辟貌以為敬君之至而反以得罪何也語類云古人之拜正如今道士拜二膝齊下唐人先下一膝雅拜似有罪是不恭今人不然也謂之不然則宋時之拜先下一膝可知今之拜皆如此而盤辟則謂之加敬可矣


衾裯 
 
詩云抱衾與裯寔命不同毛傳云裯單被也鄭以其既有被不當更有單被故訓為牀帳然其所謂衆妾隔帳而並御者本不近理而殊不知古人衾外又有單被也按士䘮禮大歛二衾之外又有布紟用扵衾表紟者單被也以意臆之衾之制與衣服同凡服袍襖在内單袷在表以為飾單被之在衾外亦猶是也若如鄭意人君一月之内無日不御女或衆妾並夜血肉之身其有不滅者乎以此為訓其必致誤扵人者多矣一字錯看其弊至深註經豈不難乎


泰伯仲雍 
 
史記吳泰伯世家云泰伯仲雍乃奔荆蠻文身㫁髪示不可用此出扵吳越春秋而史遷従之也按左傳哀公七年魯子服景伯對吳人曰太伯端委以治周禮仲雍嗣之㫁髪文身臝以為飾豈禮也哉然則㫁髪文身非泰伯也泰伯若有實事則景伯豈誣辭而詰吳人耶徒以仲雍之故而遂并指泰伯豈不誤耶左傳之比吳越春秋史記孰為可信而孰為先後耶程子曰泰伯不立一讓也逃之二讓也文身三讓也或問父死不赴傷毁髪膚皆非賢者之事朱子曰不赴傷毀不為不孝皆欠叅攷一說古公卒泰伯仲雍歸赴䘮畢還荆蠻與不赴之說不合未知孰是


燧象 
 
人徒知田單火牛之為竒䇿不知火牛出扵燧象左傳㝎公四年鍼尹固與椘王同舟王使執燧象以奔吳註云焼火燧繫象尾使赴吳師驚却之單即效此術後漢零陵太守楊琁繫布索扵馬尾以火燒布馬驚奔突賊陣事又相近楊琁事見綱目光和四年


孟仲子 
 
孟子註孟仲子孟子之従昆弟也格致叢書云孟仲子名睪孟子之子也魯頌閟宮毛傳云孟仲子曰是禖宮也毛氏漢人而其言極尊稱之當時必有文籍可㨿而云爾毛詩正義曰孔子以詩授卜商商授魯人曾申申授魏人李克克授魯人孟仲子仲子授根牟子根牟子授趙人荀卿卿授毛亨亨授毛萇仲子盖毛氏之淵源也


澹㙜子羽 
 
家語子曰吾以言取人失之宰予以貌取人失之子羽其意謂貌雖不揚有篤行之實後人不逹以宰予比例剏為之說曰澹㙜子羽有君子之容而行不勝其貌宰予有文雅之辭而智不充其辯此非孔子之言也史記云子羽狀貌甚惡欲事孔子孔子以為材薄既已受業退而修行南逰至江従弟子三百人設取予去就名施乎諸侯孔子聞之曰云云史遷亦必有所攷也


郵表畷 
 
郊特牲云饗農及郵表畷禽獸仁之至義之盡也郵表畷即八蜡之一也鄭註云田畯所以督約百姓扵井間之䖏也復引詩云為下國畷郵按詩商頌長發云為下國綴旒註云綴猶結也旒旗之垂者也周禮大行人考工記皆云九旒七旒是旗旄垂者名為也鄭引詩以綴旒作畷郵故疏以齊魯韓詩為㩀而惟毛詩作綴古者綴旒畷郵通用也盖農為田畯則既祭田畯又祭田畯督約之地似無義意愚謂農者即先農古之為稷官者也郵表畷斯乃田畯督約者也其督之時必有旗旒以指揮衆民故稱曰旒表綴後字轉為郵表畷畷以用扵田事故改従田也按呂覧恵子曰今之城者或有操大築乎城上或負畚而赴乎城下或操表掇以善睎望也可以驗矣註疏皆不及此


秦穆之謚 
 
秦穆之穆或多作繆楊慎疑以為秦伯覇主故後人更繆為穆愚謂穆與繆通大傳云序以昭繆是也不然非繆變為穆乃穆變為繆也何也按蒙恬傳云秦穆公殺三良而死罪百里奚而非其罪也故立號曰繆既曰穆公又謂立號曰繆繆者號也非諡也盖名與實爽曰繆布徳執義曰穆雖以穆為謚而三良百里之事名實不符故曰繆如號為桀號為紂之例也後人遂執此為稱非穆公之謚本然也其以繆為謚者如關羽之壯繆是也後世多稱其大莭而當時已有㝎論不可誣矣余甞作關羽論以辨之


成王之謚 
 
史記云周公謂伯禽曰我文王之子武王之弟成王之叔父當時成王尚幼安得有謚而周公得稱之耶更詳之


酈况賣交 
 
酈商子寄字况與呂祿善太尉勃不得入北軍使人刼商令其子况紿呂祿祿信之故與出逰而太尉乃得入天下稱酈况賣交也况有存社之力而以賣交掩其功何哉盖商漢之元勲當諸呂作亂商不思所以興復而其子交逰賊臣苟安祿位至被刼而後行原其心非存漢也實同惡而賣交也史遷之茟其亦有微意乎


成都篐桶 

易未濟程傳云未濟男之窮也謂三陽皆失位也斯義也聞之成都隱者張敬夫說伊川之在涪也方讀易有篐桶人以此問伊川不能荅其人云云朱子曰伊川未曾看雜書所以被他說動了不知此語火珠林上已有也火珠林按通考無作者名氏今賣卜者擲錢占卦盡用此書盖卜史家類也凡卜者世應飛㐲納甲之類皆出京房遂流為技藝而易道日以支離卑下矣伊川喜易不看此類此所以為伊川若雜家偏曲者徃徃不無一二可採然欲博觀而盡取之則不幾扵汗漫耶字彚引語錄云大慈寺篐桶者精易程某兄弟就質所疑酬應如響問其姓不荅偶考並錄


熊羆虺蛇 
 
小雅斯干詩曰大人占之維熊維羆男子之祥維虺維蛇女子之祥註云熊羆在山陽之祥也虺蛇穴處隂之祥也予訪之閨門惟虎豹鷹馬蟒龍之類為男子祥其餘禽鳥蟲蛇之類為女子祥不必以在山穴䖏為别也未知人人皆然否或者物之豪健者為陽卑劣者為隂故耶尤有不可暁者今之以夢占科者龍為及苐之徴馬為進士之徴龍猶近之矣古雖有司馬之名今之進士與鬛者何干而乃為其應耶此不過人心物象相與感會而然非理固當爾也男女之祥亦此類耳


桓譚不信䜟 
 
漢光武亦後世之賢君也然其得也䜟符有力故扵是為私所蔽焉一日會議雲㙜問桓譚曰吾以䜟决之何如譚不應良乆對曰臣生不讀䜟問其故譚頗有所非是上怒曰桓譚非法將去斬之譚叩頭流血乃貰噫譚之言正而已縦不槩心豈至扵大何乎譚即嬰其徑尺者乎盖䜟符之說起扵哀平王莽之際以此濟其簒公孫述效之光武乃甘心與莽述同歸何其謬哉自是以来俗好靡偃賈逵曹褒鄭玄何休之徒尊而信之其勢不可遏惟桓譚張衡卓立排擯可謂頽波砥柱耳


髙祖大度 
 
漢髙祖如自矝扵太公封姪為羹頡侯不復豐民之類甚隘且淺安在乎其恢廓大度是必其人獨扵利害䖏却能恢廓若其無甚妨害則不掩卑劣如此非本性之量許大也是以在鴻溝未割之前羣䇿畢舉固為籠絡一世英䧺手段及四海乂安之後則睚眦必報殆中智之不如觀人不亦難乎


西子逐鴟夷 
 
朱子語類云范蠡載西施以徃王性之云歴攷無此事其原出杜牧詩云西子下吳會一舸逐鴟夷王觧此意又不然也朱子又甞許王之讀書多攷究得甚精然彼攷之猶未博也楊用修云墨子曰吳起之裂其㓛也西施之沉其羙也此吳亾之後西施亦死于水之證也修文御覧引吳越春秋逸篇云吳亾後越浮西施于江令随鴟夷以終盖子胥之譛死西施有力焉胥死盛以鴟夷今沉西施所以報子胥之忠故云随鴟夷以終范蠡亦號鴟夷子杜牧遂以為范蠡之鴟夷影撰此事蠡不幸遇杜牧受誣千載又何幸遇予而雪之愚謂蠡之案遇王性之已伸雪之乆矣而猶未明其所以受誣之由至楊用修始考驗劵案飜得整頓人無敢更造訟矣且其錯傳事實奚獨杜牧然哉宋之問浣紗篇曰一行覇句踐再徃傾夫差一朝還舊都靚粧尋若耶此則以為復還舊都雖非杜牧詩中之意而又與吳越春秋不合意者當時雜書㪚出各記聞見者非一種而詩人各趂茟信書之耳


五大夫 
 
始皇既封泰山風雨暴至休扵樹下因封其樹為五大夫按本紀五大夫秦官名也有曰五大夫趙嬰五大夫楊樛云云至漢初不改夏侯嬰以七大夫従沛公擊秦有功賜爵五大夫灌嬰亦為七大夫盖如今之七品五品爵也後人不能該考遂傅會之曰避五松下因封大夫堪可捧腹


逐鹿 

蒯通曰秦失其鹿天下共逐之後人因秦有鹿馬之事故傅㑹為觧然通之意以鹿比君位何與扵趙髙之鹿耶太公六鞱云取天下如逐鹿逐鹿之說已見扵髙之前矣古人多以戰争喻鹿如掎角之類可見若但曰天下共逐趙髙之鹿則語脉不著矣按後漢劉陶上桓帝疏曰髙祖之起始自布衣拾暴秦之弊追亾周之鹿豈周亦有趙髙之鹿而云爾耶陸賈新語曰二世之世趙髙駕鹿而従行王曰丞相何為駕鹿此與獻鹿之說又略不同賈是當時目擊者豈容有誤字書驨野馬名一角似鹿不角者騏爾雅翼荆椘地其鹿絶似馬當觧角時望之無辨土人謂之鹿馬彼髙之所駕當是此物仍并載之


九族 

書曰以親九族註云上自髙祖下至玄孫及同髙祖緦未窮之親也然九之中已居一焉亦可稱族而親之耶此說本扵小記曰親親以三為五以五為九上殺下殺旁殺而親畢矣秦有三族之罪漢有五族之誅荆軻湛七族以至九族皆漸殺之義也三族指父母兄弟及子則九族者上自高祖旁及三従兄弟下至玄孫凡為服三月者九也其間五與七可推而知也白虎通以父族四母族三妻族二當之然數母妻之族與數己族異例則不得為通論也大明太宗之靖難也謂方孝孺曰當滅汝十族乃㩀其宗支盡抄没之宗族坐死者八百七十三人毎抄提人輒示孝孺孝孺不従乃及母族妻族九族既戮亦不従乃及朋友門生亦多坐誅此母族妻族皆在九族之内也一人有服之親不應至扵八百餘人則其必没三姓盡誅之而外兄弟及甥外孫之類與焉其義已與古所言者錯謬也丘瓊山論三族之法曰人家舉一女子而赤其宗姓云則當時必盡殺母與妻之宗族矣然九族既括之盡矣又焉有所謂十族者耶此特憤發之言不覺其無理也及行誅則曰九族既戮可見更無十族也


巧宦 
 
漢武亦後世豪傑之主也然以汲黯為社稷之臣而黜之淮陽曰君薄淮陽耶是徒知淮陽之不薄不自知社稷之尤重者也及其死也官其弟仁至九卿子偃至諸侯相姑子司馬安亦四至九卿皆以黯故也其忠至使後人尊寵而獨其身不與焉世道人情豈不甚可傷歎乎南冥詩云人之愛正士好虎皮相似生前欲殺之死後方稱羙此之謂也彼巧宦司馬安無所猷為能使同時昆弟至二千石者十人身亦以祿位終諂諛之賁其身一至扵此哉


陟方 
 
舜典云陟方乃死立政云以陟禹之迹方行天下兩句語相符恐是登行四方之義也


儀禮遺經 

文獻通考云河間獻王得古禮五十六篇乃孔壁所蔵之書其中却有天子諸侯禮所以班固言愈扵推士禮以知天子諸侯之禮是班固作漢書時其書尚在鄭康成亦及見之今儀禮註中謂古文今文是也盖古禮五十六篇而髙堂生所傳為十七篇及孔子宅中得其完書與今文字多不同餘三十九篇絶無師說但秘在于館閣其說備見于士冠禮疏可攷也不知鄭玄註時不取餘篇何義又不知是甚時失了先儒謂聖經不亾扵秦火而壊扵漢儒其說亦好升庵集云一綂志劉有年杭州人洪武中為監察御史永樂中上儀禮逸經十有八篇今求之内閣不見其書出非其時亦此書之不幸也嗚呼先儒生扵秦火之餘惟以不見全經為恨然而見之而不能傳明人又後扵漢千五百年見之而又不傳世愈逺矣書愈湮矣設或遺篇㫁簡遺在民間者其能表章之者有幾人哉又按儀禮旁通圖序吳澄取二戴記及鄭註纂逸經又取戴義為十傳自謂得三十九篇之四至正間司業李民甞刻太學而板今亾矣劉有年所獻豈即是耶其說亦似有理即無論周公本文與後人彙纂其有補扵禮家大矣䓁置而任其堙滅何哉


逸書 
 
劉向說苑引泰誓云附下而罔上者死附上而罔下者刑與聞國政而無益扵民者退在上位而不能進賢者逐許慎說文引周書云闤闤升雲半有半無獂有爪而不敢以撅及以相陵懱維緢有稽今書中皆不見有此文意者泰誓之以偽行者乆矣是必在偽書之中且今見在者亦與諸經所引或絶不同要之皆可疑也自漢以来錯傳非特一本若以此類為書有逸篇之證則錯矣書無逸篇則别有所辨


日本刀歌 

歐陽公日本刀歌曰傳聞其國居大海土壤沃饒風俗好前朝貢獻屢徃來士人徃徃貢詞藻徐福行時書未焚逸書百篇今尚存令嚴不許傳中國舉世無人識古文先王大典蔵夷貊蒼波浩蕩無通津令人感激坐流涕鏽澁短刀何足云此盖傳聞之誤也我國壤地與日本接近其國所行之書徃徃得之如陳北溪性理字義不得扵中國而得扵彼又如我國李相國集失扵本國而傳扵彼然其俗崇武備而後文藝至近時極欲誇張詞藻猶不見有古經之存焉若或有之則彼必不待求而衒售者乆矣其令嚴不傳是甚謀計而若此之綢繆乎中國與之絶域流傳易惑如此甚可笑也韓無咎云髙麗進六經不曾焚者神宗即欲頒行王介甫恐壊他新經奏止之本亦不傳朱子以為未必有此然尤延之云孟子仁也者人也章下髙麗本云義也者宜也禮也者履也智也者知也信也者實也合以言之道也朱子扵此却云此說近是今註中採而錄之以此觀之髙麗真本未必不有其書也今不可得見可勝歎哉


穎濵辨周禮 

穎濵蘇氏辨周禮之非云方里而井十井為乗故十里之邑而百乗百里之國而千乗千里之國而萬乗古之道也夫十井為乗則方十里為百井之地而反為百乗乎十里而百乗則方百里為百倍之地而止扵千乗乎百里而千乗則方千里又是百倍之地而止扵萬乗乎盖方千里為萬乗方三百里有竒為千乗方百里為百乗方三十里有竒為十乗方十里為一乗漢刑法志及朱子井田類說可攷其學若是粗淺而能考究得周禮之必非耶今孟子集註千乗萬乗却又錯觧此朱子偶失照勘扵類說可驗諸儒亦不曾覺得看經豈不難乎且天下不過方萬里而黄帝畫野分州得百里之國者萬區國之方百里亦許大也今人輒疑其不至扵萬區之多子由近之


尚書傳刑義 
 
尚書傳曰决關梁踰城郭而略盜者其刑臏男女不以義交者其刑宮觸易君命革輿服制度姦執盜攘傷人者其刑劓非事而事之出入不以道義而誦不祥之辭者其刑墨降叛寇賊刼略攘奪矯䖍者其刑死此與雜見傳記者多不合後世惟盜刼贜賄者墨書曰臣下不匡其刑墨是又何也盖曰吾君不能謂之賊其刑墨則治之以賊也惟觸易君命䓁罪其刑劓故盤庚所謂劓殄滅之是也東俗指必行己志者曰鼻梁強盖執拗強梁不従敎令者其鼻脊必隆髙故云爾制刑之意或者以此又按北堂書鈔云大辟法水之滅火宮者法土之壅水臏者法金之剋木劓者法木之穿土制刑之義各有所本而不及墨意者法火之鎔金歟


李斯愚民 
 
李斯之焚詩書曰其非博士官所蔵者焚之則其意初不欲盡滅之也特欲禁私學而議公法者故太史公樂書斯進諫二世曰放棄詩書極意聲色祖伊所以懼也輕積細過恣心長夜紂所以亾也盖勸之以留心詩書而髙駁之曰五帝三王樂各殊名示不相襲上自朝廷下至人民得以接歡喜合殷勤何必華山之騄耳而后行逺乎二世然之然只不用斯而已未曾以前後異說誚之是足為證不然詩書二字恐不敢復出扵其齒頰間矣當始皇之坑儒生扶蘇諫曰諸生誦法孔子儒生之所誦而法之者非禮樂詩書乎斯之扵詩書偶語者罪至死又安容其誦法者至此之多也可知其禁扵民而行扵上也甞試思之老氏之學將欲並愚黎民然其著五千餘言津津乎道徳之論道徳豈愚者所可與知誠欲智者臨之愚者従之而已也斯之意盖欲蔵扵博士官使臨民者得以資治滅扵里巷使民庶無敢訾議也其博士弟子之徒亦未曾有禁也然則蕭何之收圖籍不過取天下形勝財賦其餘六經只封管不動以待椘人一炬而盡之耳


毒天下 
 
易師之彖傳曰以此毒天下而民従之先儒謂師旅不無毒害扵天下而民心願従然歸蔵易大畜小畜作大毒小毒列子亭之毒之皆育畜之義也按字書毒與育古人相通此亦恐是育畜之意也其大象曰君子以容民畜衆可以為證


王導逆臣 
 
易蹇之九二象程傳曰自古守莭秉義而才不足以濟者豈少乎漢李固王允晉周顗王導之徒是也嗚呼導晉之逆臣借敦劒而殺顗導與顗心迹之判如天壤程子乃並稱為守莭秉義何也黄東發之言曰導隂拱中立以觀王敦之成敗敦已㐲誅又請以大將軍禮葬之敦死後導與人言恒稱大將軍又言大將軍昔日為桓文之舉此為漏網逆臣無疑楊慎之言曰導與王含書曰昔年侫臣亂朝人懐不寕其曰侫臣指刁恊劉隗不合扵敦而欲誅之者也導扵明帝太康二年敦叛迹大彰之後猶為此言非賊臣而何其後明帝崩成帝即位而導稱疾不入朝郗鍳責之曰大行在殯嗣王未立豈人臣辭疾之時郭默懐逆而不能討乃曰遵飬時晦陶侃責之曰是乃遵飬時賊也以此觀之既無濟世之才又無人臣之莭不膺誅戮亦已幸矣王陽明記夢詩曰事成同享帝王貴事敗仍為顧命臣此數說足使導震慴扵九地下矣何待郭景純夢告而後發哉然古之論者雖備矣而猶有未盡發者當時之守莭秉義惟譙王丞而導之従子廙殺之此豈非導之㫖耶廙之扵導即穿之扵趙盾也此尤足以見其心故並記之


浹漈議論 
 
浹漈鄭漁仲曰陸賈秦之巨儒也酈食其秦之儒生也叔孫通秦時以文學召待詔博士數歲陳勝起二世召博士諸儒生三十餘人而問其故皆引春秋之義以對是則秦時未甞不用儒生與經學也况叔孫通降漢時自有弟子百餘人齊魯之風未甞替故項羽既亾之後而魯為守莭禮義之國則知秦時未甞廢儒而始皇所坑者盖一時議論不合■耳蕭何收秦律令圖書則秦亦未甞無書籍也其所焚者一時間事而後世不明經者皆歸之秦火秦火焚書而書存諸儒窮經而經絶自漢以来書籍百不存一二非秦亾之也學者自亾之耳余謂秦之阬儒焚經如崑崗之烈焔至漢復出如殘燼之遺礫加之兵燹鏖剿瘡痏遍區此天地之一陽九也過此以還國尚馬上之治人嫌牖下之㓛民風物態變革盡矣比如人經大病之餘蘇脉僅存自無氣力可及扵當務是以乍見旋亾不復可以振興此非秦而何鄭氏急扵罪儒生而不察秦之為漏網則過矣先儒云鄭樵長扵考究而議多迂僻此類之謂也但以今見在遺典學者誠能用力而日勉之則猶可以淑身而善世矣談經者毎緩扵實㓛而津津乎其歸咎是則可譏鄭氏亦殆有激而云歟至丘瓊山之言則曰始皇得刪述之餘意議論一差其流轉訛甚可歎也然易是卜筮之書未甞遇焚今卷中錯誤尤甚其咎安在此則無辭與浹漈辨矣兩漢傳經學生固許多豈容其有訛至此乎是未可知


孔鮒子魚 
 
孔光傳曰孔鮒為陳涉博士死陳下儒林傳云陳涉之王也魯諸儒持孔子禮器徃歸之扵是孔甲為涉博士卒與俱死師古曰名鮒而字甲者也按魏人陳餘謂孔鮒曰秦將滅先王之籍而子為書籍之主其危㢤子魚曰知吾者惟友秦非吾友吾將蔵之以待其求求至無患矣然則鮒之字子魚也又何以字甲意者甲如今行苐之稱也


胡元衣服 
 
世傳胡元有天下不變中國衣冠之舊南秋江詩云可笑許文敬被髪為其臣然君臣圖像文敬只是儒衣冠也按明史洪武元年十一月詔禁胡俗悉復中國衣冠之舊元世祖起自朔漠以有天下悉以胡俗變中國之制士庶咸辮髪椎髻深簷胡㡌衣服則為袴褶窄袖及辮線腰褶云云然則魯齋之仕元疑若亦従其俗或者元未有變服之令而士庶日乆浸染馴至扵革易惟士大夫不願者不禁耶崑山顧瑛元末文學之士也其詩曰儒衣僧㡌道人鞋天下靑山骨可埋若說少年豪俠䖏五陵鞍馬洛陽街此可見儒冠之非復華制矣


郭璞李淳風 

郭璞李淳風以星命名世後人遂指為方技小數然郭之箋註文字深扵理趣人固有覧而識者矣惟淳風昧昧不彰其所撰隋經籍志議論卓出可謂羽翼經傳優為儒宗但有絶人藝術為其所壓不少槩見扵世則可惜也始知古人雖醫卜星命之末莫不本之經訓叅較天人咸有本末所以深造如我國諸儒何曾見其脚板耶


牛金之誣 

楊用修辨晉小吏牛金之誣云晉書宣帝以玄石圖牛継馬故為二榼共一口毒殺之而不知元帝已育矣唐元行冲元魏之後著魏典謂元帝本出牛氏誣辭也此未有深考此說沈約宋書載之約之書以何承天書為本旁采徐爰之說云云則約之前有其說矣然王邵謂其善造竒說以誣前代如小吏牛氏之類是也後梁武帝知而不以為非云云則牛氏之誣已有燭而能明者矣又如秦王政之母既孕而適異人十二月生則其適也孕纔三月矣何以知其必孕又何以知其十二月乃生而計謀如此也若使未十月而生則彼必不子之矣果何益哉此當時人仇疾秦王之甚而不韋復與之通故億以為之說也與牛金事相似而尤似不根


城隅 

詩邶風云静女其姝俟我扵城隅朱子註云幽僻之䖏此恐未詳按考工記王宮門隅之制五雉宮隅之制七雉城隅之制九雉註云宮隅城隅謂角浮思也雉長三丈髙一丈疏云宮隅之制髙七丈宮墻髙五丈也城隅之制九丈城身五丈也漢時云東闕浮思災言災則浮思者小樓也明堂位疏屏註亦云今浮思也刻之為雲氣蟲獸如今闕上為之然則門屏有屋覆之者也然則城角上更築數丈為壇壇上為小樓謂之城隅若今之門樓也劉向說苑云杞梁闘死妻聞而哭城為之陁而隅為之崩可以為證唐人詩云城隅一分手幾日還相見盖送别扵城角樓上也唐風云三星在隅恐亦此意


首陽采薇 

史記云夷齊耻食周粟隱扵首陽采薇食之遂餓而死盖食粟如曹交食粟謂不食祿粟豈並廢躬稼之穀也彼自窮餓而死豈謂不食便死也若不食稼而食薇則其愚甚矣奚稱扵聖智乎魏糜元弔夷齊曰首陽誰山而子匿之彼薇誰菜而子食之此可謂癡人前不可說夢大戴記曰伯夷叔齊老死溝澮之間盖躬耕而没身也


子由傅會中庸 
 
佛家六祖云不思善不思惡則喜怒哀樂之未發也蘇子由得之遂傅㑹扵中庸之㫖中固未及扵思然戒慎恐懼子由又將如何釋佛氏亦有此氣像否程子曰事事同句句同然而異


開阡陌 

開阡陌之說朱子引蔡澤傳决裂之語而謂破壊剗削之意然亦有可疑者朱子曰陌之為言百也遂洫従而徑涂亦従則遂間百畝洫間百夫而徑涂為陌矣阡之為言千也溝澮橫而畛道亦橫則溝間千畝澮間千夫而畛道為阡矣至扵萬夫有川而川上之路周扵其外愚謂百夫千夫之云者非匠人井地而乃遂人溝洫也井地亦有溝洫而一井九夫則異扵遂人之溝洫矣朱子亦甞曰溝洫以十為數井地以九為數决不可合盖深陋諸儒之混并為觧也今云廢井田開阡陌則阡陌者是井田之阡陌而秦乃破壊之也朱子即以遂人之千夫百夫為觧何也井田百畝則固有之矣其果有千畝耶又果有千夫百夫耶朱子又謂董仲舒言冨者田連阡陌盖謂一家兼有千夫百夫之田當時此名尚在遺迹可攷也愚謂朱子既以為阡陌之所以得名在扵千畝千夫及百畝百夫則今舍畝而但以千夫百夫之義為觧可乎若然阡陌字因千夫百夫而得名本無千畝百畝之義也百畝者本一家之田在周時尚然况至漢計田連百畝者其為富者之過制耶若曰但以千夫百夫為義則小而有一夫十夫大而有萬夫包在扵縦橫之中其阡陌之名何所適従而起乎今言其所以得名則必舉畝數而明之觧仲舒之言則又廢畝而專言夫者恐或是前後之不同也至王莽時中郎區博曰秦滅廬井而置阡陌博之距仲舒又不逺何以謂置阡陌乎白居易之言則曰人稀土曠者冝修阡陌戶繁鄕狹者則復井田若阡陌占地太廣為患則戶繁鄕狹者當破開之而今謂人稀土曠者修之則又必有所指而言矣彼居易亦去古未逺奈何丁寕說若是㢤杜佑通典或云立阡陌或云制阡陌盖不一書而與區博之言合安知白居易不有所祖而云然耶通典又云降秦以後阡陌既廢又為隱覈隱覈在乎權冝此說亦有㩀然則阡陌者實非後世之悉除禁限而任聼兼并也故史記云賦税平又云一其俗若但如朱子所謂悉除禁限而聼民兼并則非平而一之之道也愚謂古者阡陌皆有長短之數地有髙低之不同則水道不便故秦乃許其决裂而任其長短縦橫為之阡陌雖别扵古而阡陌猶存此秦之阡陌法也决裂而為之非無阡陌也


笄 
 
陳氏禮書曰椘語司馬子期欲以妾為内子訪之左史倚相曰吾有妾而愿欲笄之其可乎盖古之為妾者不笄士昏禮姆纚笄亦攝盛也愚謂不然禮云男子冠而婦人笄笄與冠䓁耳男子之冠亦可謂攝盛乎姆纚笄者非賤者故也古者禮不下庶人妾豈有笄禮乎冠禮亦然有士冠禮而無庶人冠禮


摶身而鴻 
 
考工記云小首而長摶身而鴻若是者謂鱗屬鄭註云鴻傭也疏家不能發明也詩小雅云昊天不傭傭均也盖龍之身圓而長前後齊䓁也然則鴻者亦只是均一無差䓁之義耳


左䧺問孝廉 

漢順帝時尚書令左䧺建議請孝廉年不滿四十不得舉察若有茂才異行自可不拘年齒廣陵所舉孝廉徐淑年未四十㙜郎詰之對曰有如顔回子竒不拘年齒故本郡以臣充選左䧺詰之曰若顔回聞一知十孝廉聞一知幾淑無以對乃罷却之余謂䧺扵是失之矣淑之才未必髙䓁而䧺所問非揀賢之方也問之以事其知之淺深可見若問之以知幾則雖有顔淵之才孰肯曰我能之耶使淑却對云我亦優之則䧺其信之耶縦不能知十子貢之知二可棄乎世之一種庸騃椎樸者榮古陋今無所取財輒曰汝何敢云爾此可以屈人之言而不足以屈人之心矣宰相掌陶甄之權衡奬以詡之優以進之惟恐士之不至况以言語訶逐之耶范曄曰漢初賢良方正孝廉秀才貢士之方也中興復增淳朴有道仁賢直言獨行髙莭質直淸白淳厚之屬榮路既廣竊名偽服浸以流競權門貴仕請託繁興自左䧺任事限年試才因時識冝天下莫敢妄選斯亦一時之權而矯枉過直者也今綱目載此一段而謂淑無以對其果不能對者耶


寒暄䘖鬚 
 
戊午之禍寒暄金先生以佔畢門徒被刑臨刑自䘖其鬚與漢温序事暗合按序為護羗校尉行部至隴西為隗囂將荀宇所刼宇謂序曰子若與我併威同力天下可圖欲生降序序曰受國重任分當效死義不貪生以莭撾殺數人賊欲趨殺序宇止之曰義士欲死莭賜劒令自裁序受劒䘖鬚著口中歎曰無令鬚汚土遂㐲劒形既不保而毛髪猶惜其志悲乎


安期生 
 
英䧺回首即神仙此言有由也英䧺平常志氣務出人上及至㓛成不為君則臣也屈辱扵寰中始終難全超出世外惟仙在耳仙者君主不得臣㓛名不得抗視萬物莫非脚板下矣漢之興韓彭葅醢蕭何以媚恱僅免曹叅尚淸净尊盖公優逰度世獨張良迢然逺引庶幾得之當是時最髙者齊人安期生乎生甞干項羽羽不能用其䇿羽欲封之終不肯受亾去後不復見也蒯徹匹夫也始與生善乃專心扵韓信其勸信破齊者乃劉文靖宮人私侍之計而使信不得不叛也信之請為假王不赴固陵之類其事雖微而不著意必是徹之慫惥也天下幾㝎而欲與劉項鼎立術亦疎矣及信不可動而乃區區佯狂為巫冀倖其或逭何其陋哉太史公列書諸㓛臣而卒著安期生蒯徹此史茟之微顯也


河臨 
 
按東史新羅真興王十二年云先是伽倻國王嘉悉法唐樂部筝而製十二絃琴以象十二月乃命樂工于勒造十五曲于勒知國將亂携樂器投新羅所謂娘城之曲也羅人謂之亾國之音則嘉悉者是垂亾之君也初羅王如娘城召見于勒扵河臨宮亦謂河臨調河臨便是娘城而至今循用若果師㳙靡靡之類則又何傳逺而不與扵興衰之運耶今之瓜亭界面調亦哀傷流湎與桑間一套士大夫莫不學習愈乆不廢真興所謂伽倻滛亂自滅扵樂何有者抑亦有此理耶盖難以一槩論


四科 
 
四科謂従夫子扵陳蔡者是已然不㤀相従扵患難之間則凡扶護諸子皆可思也何獨擇其才徳而云爾愚謂夫子仕魯攝行相事幾乎有所設置因女樂而行適衛衛不用過陳蔡而阨困是行也將欲以治魯者治扵諸侯也若無數子之徒雖舉以用之夫子又何以措其手足使其有為則徳行為本政事次之言語以應對四方文學以賁飾禮樂其緩急先後扵斯可悉至諸侯終不能用則命也然夫子視天下無不可為之時心未甞已也諸子或㪚之四方不復完聚如陳蔡之従行故夫子思之盖復欲相率而去亂適治庶幾有為也其思也在天下之公非一時之私好也


鶉奔 
 
國風鶉鵲謂其有常匹此恐不然莊子云聖人鶉居鷇食凡禽鳥之屬飛必返鄕惟鶉不然獵者逐之轉奔益逺知其無㝎居也字書云夜則羣飛晝則草㐲此正如奔女之行也以此推之疆疆似是鵲之聲鵲噪則客至古今俗諺如此亦恐喻倚門誨滛之狀此可備一說


玄牝 
 
老子曰谷神不死是謂玄牝玄牝之門是謂天地根綿綿若存用之不勤谷盖地之空曠䖏也夫天地亦必有根觀其動静而其根可得動根扵静静在乎極夫天何以運以兩極為之樞也極非各樞有軸為之承也不然雖天地何能貫串而斡回乎樞亦有兩而其心惟一即地中一㸃是也此為地之心而天心亦同也地在天内豈有兩心兩樞有斡囘之㓛而其根又出扵天地之一㸃心以其蔵扵地中故謂之谷以其皷發兩樞之㓛故謂之神以其微妙故謂之玄以其萬化之母故謂之牝萬化由扵樞而樞又根扵心故曰玄之又玄衆妙之門也何以明其然也天至健而斡囘不停凡居天之内者莫不輳向扵心如置物旋盤同歸射糖也是以地在最中不得上下不得左右撑住而不動也然其一道兩樞之軸則南北相承無此撑住矣地何以不移扵南北天腹大而天樞静故居天之内者不獨輳扵地心亦將輳扵兩樞樞若不兩而惟一則地亦走歸扵一樞必矣惟其一心而樞兩故地毬所以南不得北不得矣是以居心一分上者其勢向下居心一分下者其勢向上左右亦然居心一分北者其勢向北居心一分南者其勢向南四旁内輳而南北外輳此理灼然明曉矣凡天地萬化一長一消而由其有最心谷中之神恒存不死故綿綿不勤而生生無窮也其所以為神也居至静之中握自然之機翕聚大氣皷發妙用比如一圓器雖有許大四旁無錙銖之别而中立一樞俾有滑轉則一指之力可以旋動無滯天地之大亦猶是也又如旋颷驟至四面内輳東者不得西西者不得東南北亦然則其勢斡囘不停中心一道植立直上至風㝎然後乃已此猶如此况充塞宇宙者合輳内軸健行不息其理可推軸轉輻随又何疑乎或曰比之人轉圓器以其居外故也若使人䖏乎器内則不復能運矣氣是天内之物其勢不能運其外矣然凡天之内無上下左右之别者惟兩極一軸是也離軸一分地莫不有上下故地上圓器上下既㝎人䖏其内則壓重一邉如何能運㢤假使器在兩極之軸而人踏内軸則豈不能運成囘轉之勢耶以人喻之身體如天充體之氣總攝乎方寸之心心氣一動百體随而行走如志天與人一理不得乎大者冝察乎細也故曰天地之氣猶槖籥乎虚而不屈動而愈出惟其虚也故氣従外入聲従内出也曰天地闔闢能無雌乎雌者牝也開闔者舒翕也曰三十輻共一轂當其無有車之用輻者翕而闔也用者舒而開也莊周曰天其運乎地其䖏乎日月其争扵所乎孰主張是孰綱維是孰居無事推而行是意者其有機緘而不得已耶意者其運轉不能自止耶朱子甞稱之曰這數語甚好是他見得方說到此夫莊子之學出扵老子究其歸則此便是這話也此與西洋永静不動天之說不同知者未知何取耳或曰永静則天必偏墜矣其言亦有理此可與知者道矣


南北卷 

民風之汚隆由上之導使而然也作成無方棄而遺之民俗無緣興作轉輾蕪廢人扵是従而言之曰才之不生風氣有别也玆豈然㢤昔洪熈皇帝命㝎分南北卷取士例卷外書南北二字如取百人則南取六十北取四十謂楊士竒曰緣北方無進用者故怠惰成風北士得進則北方學者亦感發興起矣盖其多寡之有别者亦由扵初頭未及作成也乆則北何歉于南哉今我西北人風槩乎魯莽邦憲有拘才生不遂豈不可惜洪熈已事無人奏行俗之阨陋如此


李夫人 

漢書云武帝思念李夫人不已方士齊人少翁言能致其神乃夜設燈燭幃幄而令帝居他帳遥望見如李夫人之貌而不得就視愈益悲感為作詩絃歌之曰是耶非耶立而望之偏娜娜何姍姍其来遲史記云上有所幸王夫人夫人卒少翁以方致王夫人天子自帷中望見焉二說不同李夫人即昌邑哀王髆之母廣利延年皆其兄弟也徐廣外戚傳曰趙之王夫人幸有子封為齊王未知孰是


溲于豕牢 

小學採太任胎教事即劉向說而中間刪去數句者也其口不出傲言之下有云溲于豕牢而生文王其言之不經如此或云豕牢厠名


曹操 

晉承魏後故其諸儒之尊仰阿瞞津津其無餘藴姑舉其一則陸士衡弔魏武文云夫囘天倒日之力而不能振形骸之内濟世夷難之智而受困魏闕之下格乎上下者蔵扵區區之木光于四表者翳乎蕞爾之土何其過耶自唐以前鮮或以賊臣目之凡言必曰武帝而不名也惟羯胡一言覷破其腹心差強人意殆晉唐諸儒之知愧矣且其當時顛倒豪傑籠絡一世其智慮謀為至使諸葛服其彷彿孫吳疑若深山鉅澤有不可測度者然考諸史傳則不過一輕佻小人按本傳云太祖為人佻易無威重與人談論戯弄言誦盡無所隱及歡悅大笑至以頭没盃案中肴膳皆沾汚巾幘其輕淺如此然其在匹夫已有能臣奸䧺之目觀人豈易言㢤


小國十餘 

秦世家云河山以東彊國六與齊威椘宣魏恵燕悼韓哀趙成侯並淮泗之間小國十餘盖謂並大小合十有餘國也綱目刪一並字註家欲以薛郳之類充小國十餘之數大欠叅攷


火徳金徳 

周本以木徳王而秦始皇以周有火流王屋之符故謂為火徳従所不勝自為水徳盖以秦文公出獵獲黒龍故也然秦獻公時櫟陽雨金獻公自以為得金瑞故作畦畤櫟陽而祀白帝後至漢祖有白帝赤帝之䜟故自為火徳盖以秦為金徳而従所不勝也盖皆出扵荒誕不經而強以為稱何益之有哉 


子嬰二子 

奏王子嬰與其二子謀遂殺趙髙夫始皇五十而崩後二年而亾其亾時始皇雖生年才五十有二也子嬰二世之兄子而非扶蘇之子則乃始皇次子之子也以五十二歲之人而其有可與計事之二曾孫乎


若崩厥角 
 
經義有知非而不敢不従者姑舉其一孟子云若崩厥角註云若崩摧頭角然也按漢書王子侯年表云諸侯王厥角稽首愚恐若崩與厥角各為一句厥角者乃稽首之貌按禮記稽顙註以頭觸地古人以其觸地故謂之厥角也且孟子引書云王曰無畏寕爾也非敵百姓也扵是若崩厥角稽首按泰誓云勗哉夫子罔或無畏寕執非敵百姓懔懔若崩厥角彼以無畏屬百姓此以屬將士彼以非敵百姓為一句而此為二句所指懸殊彼以若崩厥角為稽首狀此為危懼狀兩相較勘必有一非今兩従而俱是之何也要之百姓懔懔若崩者謂懔懔然若崩摧也厥角者謂以頭觸地而稽首也


劉向董仲舒 
 
明嘉靖間太學士張疏請劉向不合従祀云向喜誦神仙方術甞上言黄金可成鑄作不驗下吏當死其兄陽城侯救之獲免所著洪範五行傳最為舛駁使箕子經世之微言流為隂陽術家之小技按漢書夏侯勝諫昌邑王曰天乆隂而不雨臣下有謀上者霍光召問勝勝上洪範五行傳曰皇之不極厥罰常隂時則有小人伐上然則此傳已自西京之初有之矣後人不能深考專謂向之所作俑如夾漈鄭漁仲之博而猶曰劉向剏傳扵前則誤矣盖向常治五行傳有所論撰而已且進仲舒而退向亦有妨礙仲舒為春秋洪範之學專說災異莫不指事以為應及其難合則旁引曲取而遷就其說失聖人之本意與劉向父子同一圈套武帝建元間遼東髙廟災髙園便殿火仲舒又引春秋亳社兩觀桓釐廟災四者皆不當立天皆燔其不當立者以示魯今髙廟不當居遼東髙園殿不當居陵旁與魯所災同至謂天災若語陛下視親戚貴屬在諸侯逺正者忍而誅之如吾燔遼東髙廟視近臣在國中䖏旁不두001及貴而不正者忍而誅之如吾燔髙園殿盖勸帝以多行殺戮也帝頗采其說後使仲舒弟子呂步舒治淮南獄深竟坐死者極多故尚論者謂仲舒此對足以啓帝之忍心而略不能革漢之失禮又所著春秋决事比者與其三䇿所謂任徳不任刑者相反初仲舒老病致仕帝數遣廷尉張湯問其得失扵是作此書帝之御下以深刻為明湯之决獄以慘酷為忠而仲舒乃以經術傅會之王何以老莊宗㫖釋經昔人猶謂其罪深扵桀紂况以經術為緣飾滛刑之具道人主以多殺乎其罪又深扵王何矣其傳曰初髙廟髙園災仲舒居家推說其意草稿未上主父偃私見嫉之竊以奏焉帝召示諸儒其弟子呂步舒不知其師書以為大愚扵是下仲舒吏當死詔赦之仲舒遂不敢復言災異此其平生大較也仲舒之學固有得扵儒門宗脉置之祀典無所愧矣實非劉向比類而若但舉劉向之洪範舛駁之論而退向進舒則烏得為明快適論耶
[난-001]不 : 仄


天皇人皇 

司馬禎因圖緯所載兼序天皇以下復引春秋緯云自開闢至扵獲麟凡三百二十七萬六千歲分為十紀其苐九為九頭紀即人皇之世而苐十疏訖記正當黄帝時今曾先之史略述此意謂天皇地皇各一萬八千歲盖指其實事也及邵子經世書出而後人揍合之謂八千是八百之誤以當一會之數極可笑邵子之書則一元之數不過十二萬九千六百年何䖏討三百二十七萬六千看耶又謂天十二會故云兄弟十二地闢扵丑而减一會故云十一者尤不觧事天地之理原始反終知其所以生則知其所以終矣地在天内後天而闢其終也亦必先天一會而終矣豈有與天俱終之理乎若然人皇氏亦必云兄弟十人已矣都未有考


寄豭 

始皇會稽碑云夫為寄豭殺之無罪男秉義程妻為逃嫁子不得母咸化廉淸索隱云豭牡豬也言夫滛他室若寄豭之豬也五雜組引左傳云艾豭者牽牡豕以行滛者也左傳㝎公十四年衛侯為夫人南子召宋朝會于洮太子蒯聵過宋野野人歌之曰既㝎爾婁豬盍歸我艾豭註云婁豬求子之豬也思通滛則狂走得牡則㝎喻宋朝與南子通也周之禮男滛則宮女滛則出子為後不敢服其防閑之嚴如此然春秋之世男嬲不耻女奔無責烝報易室靦然人面而公行是何文之漸勝而俗渝至此哉是則封建立而諸侯縦欲人化而狃惡也視扵漢之諸王可驗至始皇盡天下而牧守臨之以一王之法寄豭逃嫁無所容其身而俗變矣此秦之力矣


張居正 

皇明張居正之用事其才亦有足多者雖其平生不厭天下之心至其身歿家族不保貲産籍入亦已酷矣其故何也盖其當國也扵初度有以天與人歸四字題冊子送之者有以禪授廢立命題者其留奪情之詔有曰朕不日舉疇庸之典居正時為首相豈有登庸之復加乎如此而身尚不退至冐哀蒞官則其心亦有未可知者未必皆始心如此只是貪戀不舍推蘯轉加實禍可懼虚名可捐則其勢若乗潮逆上不可遽退也然則居正之不去其預有見扵孥籍之機者乎


長城 

始皇築長城發卒三十萬因地形用險制塞延袤萬餘里盖三十人築一里縦曰因其地形三十人之力其能至扵是耶淮南子云發卒五十萬萬使蒙公楊翁將築修城劉亦近秦必有所考按匈奴傳秦昭王築長城以拒胡而趙武靈王亦築長城自代並隂山下至髙闕為塞燕亦築長城自造陽至襄平盖七國之中三國邉扵胡而皆築長城為塞則始皇乃因以增修之也後人但知始皇之築城而不知始皇之前已有築之者矣後隋文帝初既築長城煬帝継之前後發卒或百餘萬或二十餘萬後始皇而用民力亦不貲矣


淮南王傳 

史記淮南王傳云蒙恬築長城東西數千里與延袤萬里者不同又云秦皇帝遣振男女三千人資之五穀種種百工而行與童男女者不同又云微子過故國而悲扵是作麥秀之歌與箕子作歌者不同又云孟子曰紂貴為天子死曾不若匹夫此句不見扵今七篇中皆當攷


設熬 
 
春官小祝大䘮設熬置銘大記熬君四種八筐大夫三種六筐士二種四筐加魚腊焉士䘮禮熬黍稷各二筐有魚腊鄭玄云所以惑蚍蜉也朱子譏古人之不智愚謂禮者聖人所制也聖人智之極豈有不曉事之理哉今人屍旁必燒稲其氣可以止屍臭驗之良然古之設熬其必為此若加魚腊則尤善古人之智終勝扵後世矣


李光進 
 
唐有二李光進一是光弼之弟本營州柳城人父楷洛契丹人代宗廣徳二年光弼卒上令其弟光進迎其母又令掌禁兵至代宗永泰元年已鎭滑濮屯雲陽扼吐蕃見郭子儀傳一是光顔之兄本河曲步落稽阿跌氏憲宗元和元年始以河東牙將與弟光顔討楊恵琳自光弼之弟掌禁兵之歲至光顔之兄起牙將之日凡四十三年其非一人無疑後人或不能察並以光顔為光弼之弟則誤矣


張柔直 
 
 
 


宋張柔直甞知鼎州以汲汲人物為意時羅秘丞居石牛寨與之素昧時方道梗柔直才入湖南乃宛轉寄詩云曾聞避世門金馬何事投身寨石牛千里重湖方鼎沸可能同上岳陽樓可見其所存且其任職施為頗有可稱朱子亦許之其教蔡京薦進龜山亦是好意然宋史却書云蔡京客張觷敎京云云則辱身甚矣君子出處不可不慎



悼考 

綱目漢宣帝本始元年綱則曰追謚戻太子戻夫人悼考悼后目則曰親謚宜曰悼母曰悼后元康元年曰追尊悼考為皇考遂以程子說實之按漢書始未甞稱考盖因為人後者為之子故也其謚則分明稱悼皇悼后而綱目刪其一皇字非本㫖也若程子所論則乃濮王典禮而與此不可為例乃揍合為說恐似不安也其曰宣帝稱所生為皇考亂倫失禮固已甚矣凡十七字分明非程子說讀此者冝諦看其義則别有所論不贅


張浚亾國 
 
古之人有欲毁而興國者鄭國是也有欲忠而亾國者張浚是也浚非不竭誠效力而才智短淺輕銳而多疑不自量而喜用事其忠不足多也暗扵知人敢扵殺人李綱以退秦檜以進曲端無罪而毒殺岳飛寃死而不救大失天下望宋之亾皆决扵手中紹興元年合五路兵四十萬人馬十一萬匹悉陥焉符離之敗死傷不論國家所積軍儲器械掃地盡矣雖欲更圖恢復何以自振髙宗一向畏縮可戰而不戰為志士之憤歎浚也為之奮激一意進討盛夏興師人皆知其必僨而不敢言史浩陳俊卿軰雖苦口力争而皆不聼及其誤事待命一疏豈足以贖其大罪南渡以来御膳不過數器妃嬪才人二三人李張趙諸相奢僣無度綱則私蔵過扵國帑享客殽饍必至百品浚之被召贐行百二十合合皆銀鏤鼎也起扵白屋驟為驕侈别起大堂四隅設大爐香氣氤氲謂之香雲其直日數千緡及其落職乾没都督錢十七萬緡竊用激賞庫錢七十餘萬緡奄有臨安庫什物三千餘件嗚呼此物従何而有哉出扵民也民方救死不贍其求親上死長難矣凡將才必以與士卒同甘苦為上已事可監今恣欲無忌獨享安樂威脅殘氓牽之如狠羊驅之如逸豚徃而飼豺虎一軍遁而全師覆比如一鹿帶箭羣鹿齊奔也國所以不即殄㓕者只由金人亦值衰運乏長驅之勢也苟使當時克己自貶厚恤士民得人心如田橫之五百諸葛誕之數百則何患不濟也後權奸擅弄徒憑恃北伐之名妄挑強隣遂至扵亾驕枉過直必至㫁折張浚之謂矣


前茅慮無 
 
左傳宣公十二年有云右轅左追蓐前茅慮無中權後勁註觧不可曉轅車也追音堆追蓐如追胥謂步卒追奔者此謂右車而左步也茅是旗竿上所注鳴鳶飛鴻之類通名曰前茅曲禮云前有塵埃則載鳴鳶前有車騎則載飛鴻前有士師則載虎皮前有摯獸則載豼貅是也皆備豫之具慮扵無形之前者也中軍主權後殿主勁亦冝矣此行師之制也如是看亦得


大學出扵易 
 
聖人作易總論平天下之要道曰天地之大徳曰生聖人之大寶曰位何以守位曰仁何以聚人曰財理財正辭禁民為非曰義曾子得之演為大學傳苐十章首尾不出扵人與財二段以財聚人以人守位故國不可以無財理財易陥扵為非故以義終之其要在扵絜矩也以人守位則求賢為急賢非才技之謂也休休有容則合天下之才技彦聖無不舉反是必亾故秦誓一莭為得失之要生財一莭又聚財之要總㑹于絜矩一句莭莭句句莫非従易文中流出讀者湏仔細勘合方有益


桑蓬 
 
曲禮子生設弧扵門左國君世子生三日射人以桑弧篷편001矢六射天地四方内則云天地四方者男子之所有事也故必先有志扵其所有事然後敢用穀也孔疏云男子上事天下事地旁禦四方之難夫弧矢之利以威四方射與事天地何干旁禦四方之難則上射下射亦是禦灾害之義上下為灾四方為害也其曰所有事者天地之灾與人害皆男子之所當防禦故云爾其必以射者如周禮救日之弓救月之矢彼日月薄蝕豈弓矢所救止哉凡在宇内莫非日月相推以生成故其灾運之際隂陽乖和物受其厄此必然之理也弓矢者非捄日月即捄其灾厲不為人厄也桑蓬之用亦猶是也註文云桑蓬非弓矢材此亦未詳始生之禮宜従其初弓矢之初必自桑蓬始與䘮之用麻祭之用茅同義
[편-001]篷 : 蓬


賔客宗廟 
 
孔子見衛民之既庶矣歎不能富而敎也按洪範八政必先食貨盖衣食足而彝倫可叙也子又言衛靈公之無道以治賔客宗廟軍旅為不亾之證案而不及食與敎者何也富與敎衛固不及也然而不亾頼此三者之克治也治賔客則事大交隣有道也治軍旅則訓士卒繕車甲無寇盗橫逆之患也獨其所謂宗廟者何指而言若曰享祀精潔則衛之小國困扵狼呑乕噬之間其有望扵鬼神之默佑乎况祝鮀即一口給禦人之侫臣亦安保其感格受福哉意者宗廟乃禮法之所自出修禮必自宗廟始鮀也必也習扵威儀品莭之間而仍成禮俗故聖人云爾也此雖不離扵籩豆有司之末其才亦足以事治而分㝎故扶持扵衰亂之世也聖人言語簡質多類此何以明之夫子荅顔淵為邦之問只曰服周之冕言冕則禮在其中又洪範八政有祀有賔有師亦不及禮以夫子言較勘則祀帖扵宗廟賔帖扵賔客師帖扵軍旅治邦大䂓模而扵禮闕焉也然則賔客宗廟皆宗伯之所掌而二人分治也讀者湏仔細看


片言折獄 

歐陽詹片言折獄論曰古者將刑循三槐歴九棘訊羣臣訊羣吏訊萬民片言不可以折獄者明矣其說固然然以為聖人非斥子路之不審則誤矣愚謂此所謂言指訟者之言恐非聼訟者也子曰聼訟吾猶人也必也使無訟乎無情者不得盡其辭大畏民志片言半言也若燭其無情何待盡其辭乎猶呂刑所謂明淸乎單辭若曰指子路則語脉不著子路雖賢其折獄必詳言其曲直使人各自曉然無疑而後止何必半吐半呑不竭其兩端耶若但曰片言而可折獄則殊欠慎克之義而必有害事者矣


越裳氏 

周公時越裳氏重三譯而獻白雉曰道路悠逺山川阻深恐一使之不通故重三譯而来朝也公曰徳澤不加則君子不饗其質政令不施則君子不臣其人譯曰天無烈風滛雨意者中國有聖人耶有則盍朝之三譯盖分道而行也白雉南方之産即貢其方物也余見畫家白鷴圖恰如雉形當是此物王莽效而為之可咍颶風暴雨多是蛟蜃恠物之所為至是魚龍帖息故然耳


賈疏逸篇 

世傳賈誼政事疏其長太息者六而只有三段意者記者刪之也今攷明馮琦經濟類編載其布篇結之曰可謂長太息者此也又載䓁齊篇亦結之曰可謂長太息者此也可見所刪亦有流傳間出也其䓁齊篇曰天子之相號為丞相黄金之印諸侯之相號為丞相黄金之印尊無異䓁秩加二千石之上天子列卿秩二千石諸侯列卿秩二千石則同矣天子衛御號為太僕銀印秩二千石諸侯之御號曰太僕銀印秩二千石則御已齊矣天子親號云太后妃號曰后諸侯親號曰太后妃號曰妃則諸侯何損天子何加天子宮門曰司馬闌入者城朝㫪諸侯宮門曰司馬闌入者城朝㫪殿門俱為殿門闌入者俱為棄市罪已均矣天子車曰乗輿諸侯車曰乗輿乗輿䓁也人之情不異狀貌同其貴賤之别非天根著扵形容所以别貴賤明尊卑者䓁級勢力衣服號令也若君臣同倫異䓁同服則上惡能不眩扵其下孔子曰長民者衣服不貳従容有常詩云彼都人士狐裘黄黄行歸于周萬民之望孔子曰為上可望而知也為下可述而志也此賈生目見時尚而言也盖戰國之際周室微七國僣王與天子齊䓁及秦掃㓕漢興而復封建之制強諸侯悉復舊習而漢不之禁此賈生之太息也盖魯僣禮樂故陪臣效尤八佾雍徹一成乎習遂為弊俗傳逺而有不能革者也


封建 
 
得衆則得國失衆則失國天子諸侯一也周之興立國七十二姬姓獨居五十二苟不狂惑莫不為顯諸侯其經畫惟恐姬氏之或不能長乆其自為謀則宻矣似非命徳服章之義此不能無疑今置而不敢論也然分封天下與有㓛者共之私中之公也悉為州郡以天下奉一人私而益私断非天理之當然後人論其得失只以國祚之長短為言不過舉前迹而證之彼歴代之君何甞不以前驗耶盖徳有髙下勢有強弱時有利不利事有幸不幸其輕重緩急之間變故無窮得失随異此何可一㝎其論其二者之不同只在傳世數遷之間不繫乎名號也天下之生乆矣聖人豈不能慮逺而早㝎耶若封國小則雖傳世不得有叛亂也若乆扵其任則雖牧守必能子民而禦敵矣余則曰苟因封建之制而行牧守之義可以兩救其弊古者列爵惟五分土惟三封國之制公不過百里侯伯七十里子男五十里後世或跨居千里之逺非禮也任官之制三載考績三考黜陟幽明此適乆速之冝也孟子曰周公之封扵魯為方百里也地非不足而儉扵百里太公之封扵齊亦為方百里地非不足而儉扵百里又曰天子適諸曰廵狩諸侯朝扵天子曰述職入其疆土地辟田野治飬老尊賢俊傑在位則有慶慶以地入其疆土地荒蕪遺老失賢掊克在位則有讓一不朝則貶其爵再不朝則削其地三不朝則六師移之此古之封建也割地過大飬成強僣任傳扵滛昏恣其虐毒是豈制法之始意乎所謂黜陟幽明當奈何舊註以三考為九年愚以為不然三載考績即二周年則三考為六周年矣子男之國方五十里則合二國為方七十里凖侯伯之國折長補短也合二侯國凖公國百里亦折長補短也果有可陟之績而旁國有可黜可削之罪合而為公為侯伯所謂慶以地也亦無過扵百里之公其有嘉績不可遷者仍其職而至扵六考九考以終其身可也其子弟入為卿士不可不封者則加封國而不使仍襲父國也其考績得失亦不過地辟民安飬老選賢以為㓛罪則豈不能使天下振動耶然樹國要為藩屏後世戎狄之禍更甚則又不若保守其土各自捍外之為得其緣邉諸國為流蔡蠻夷之服宜有相時處中之道不可以一㝎論


趙括父子 
 
趙括之母上書言括之不可將作史者只云徒讀父書膠柱皷瑟恐非事實凡為將以善戰戰以士卒苟失其心何以抵敵括母之言曰其父為將親奉飲食者以十數所友者百數賞賜者盡以予軍吏士大夫受命之日不問家事今括一朝為將東向而朝軍吏無敢仰視王所賜金帛歸蔵于家而日視便利田宅可買者買之然則貪財利不恤士卒者將何抵敵古今臨亂選將必出扵麾下偏裨而平時富貴位望者不與焉以其不通下情而不與士卒同苦也趙奢起扵卑下閱熟人情能令吏卒親上死長括也乃平時位望之人驕盈自矝不肯納人之言不知天下有難事徒讀父書以嚴為能必不知其父撫飬有素也寬猛之宜各有其時此所謂父子異心作史者所以垂戒也宜採以著之矣


飬老 
 
飬三老五更之禮聖王之遺制㩀文獻通考漢明之後魏髙貴鄕公髦舉之以髙貴之賢遭時敷政一如其志未必不至扵治平特不幸而死扵簒賊之手髙貴之後亦有其人尚論者没焉而無聞何㢤按綱目元魏孝文太和十六年飬老扵明堂以司徒尉元為三老大鴻臚㳺明根為五更帝再拜三老親祖割牲執爵而饋肅拜五更且乞言焉北周保㝎三年以燕國公于謹為三老遂幸太學謹入門周主迎拜謹荅拜有司設席扵中楹太師護設几謹升席南面憑几而坐大司馬豆盧寕正席周主立扵負扆之前西面有司進饌周主跪設醬豆以酳有司徹周主北面立而訪道兩主乃外夷翹椘雖有所長略而不著然夷而中國之即聖人之意恐不可忽况孝文之賢有諸夏之所不及何可少哉自是之後更無聞焉盖秦漢以後耳目既痼惟恐君之不尊臣之不抑傲長扵上賤視其下至敬禮臣僚不啻若蒙被不潔故好名之主或依倣古道無所不行而惟此禮獨曠焉漢章之扵張輔先師弟而後君臣視其父可謂忝厥所生未聞桓榮李躬卒以臣禮見也君至尊也而有所不敢臣之師者即徳之至尊也以至尊之位行至尊之徳屈萬乗而降匹夫使天下觀效天下之大事豈更有加扵此㢤彼北朝二君所尊不出扵朝貴亦甚差事三老五更恐非官名既師之後宜不敢以爵秩加之蠱之上九不事王侯髙尚其事孔子賛之曰志可則也不事王侯不為臣也五是君位上居五上非君之所可臣如是而後其志可則也一屈為臣所則者何志如孟獻子百乗之家其取友則必也無獻子之家者也孟子㤀其三人則是必師之而不與同升諸公也大夫猶然况君人者㢤古者帝入太學尊師問道有不問問之不得不錯也曠世一舉已非思辨之誠况一師而便臣之耶愚謂古者逐年一舉至秦廢之明帝復之而不盡其例也子思子有言事之云乎豈曰友之云乎友亦不可未聞以君臨之也不獨太學有此郡國皆然漢初新城壺關皆有三老之稱至明帝之詔有賜天下三老酒肉之語若是官名天子之所尊師豈遍天下皆有哉是必古道之流傳不廢也人主欲行三王之政冝先舉此禮然後百度扵是可貞


孝宗理宗 
 
趙宋之徳昭徳芳千古之至憤及孝理兩宗天道可證髙宗紹興元年婁寅亮乞選太祖後以備儲嗣帝感其言選歧王徳芳六世孫伯琮飬之宮中是為孝宗歴光寕二世而又無嗣理宗従閭巷末裔入承大綂即燕王徳昭之後也二宗之立婁寅亮之㓛也前此汴京之陥金人㩀玉牒歴數而盡殺之頼邵溥投隙間去其版所以趙姓之有孑遺此二泒之不絶溥之力也溥即白馬来弔伊川者也然其功肇自富鄭公仁宗時富公託以藩屏王室封秦王廷羙子徳文為東平王燕王徳昭孫従藹為穎國公歧王徳芳孫従照為安國公其一脉公心乆愈未沫終至末梢之大伸嗚呼此亦宋世多仁賢之助歟


光武 
 
漢鮑永始與光武兄弟事更始後永行縣經更始墓下拜哭盡哀而去曰親北面事之雖獲罪所不避也帝問之意不平頼張湛而得觧此令人不快更始即光武之三従兄弟先為軍中所立分義已㝎受其封為蕭王俄又背之即天子位雖曰事有經權在更始為叛將聞其為赤眉所殺則宜哭臨追謚收葬如儀如魏文之扵山陽公可矣乃不能自行而怒人之知禮何哉前此王郎之諫大夫杜威雅稱郎實成帝遺體秀曰成帝復生不可復得天下其言亦大謬矣郎之稱成帝子虚實不可考而其遺體之為飛燕所害則明矣亦安知非真子輿耶在光武覈其不信足矣豈有成帝復生而人心不歸之理此皆英䧺活絡圖覇之權不可為法人謂以殺兄之讐然更始之不并殺兄弟即幸耳更始之立部將劉稷怒曰起兵本為伯升兄弟今更始何為者又拜官不肯拜更始收稷將誅縯固争諸將勸并殺縯則其死無恠况既為其臣敢仇之耶


虞人 
 
所貴乎人者莫尚扵才徳忠孝之行矣人有至性或出類㧞萃貫金石而感鬼神多湮滅不顯亦可惜也齊景公招虞人以㫌而非其招則不至虞人至賤也非其招小莭也猶且蹈禮守正待殺不屈故聖人賛之以溝壑䘮元其力量見識直與喬泰争髙偶因一事而見扵後世猶不記其姓名當時有晏嬰之賢不能挽引登朝與共治理何㢤此必聖人之徒而為異己者排去也外此懐抱道徳生且死扵蔓草之間者亦何限又如行師失宜萬命同坑其中孤忠不暴智勇無施駢首死扵鋒刃者必不少奈地卑勢壓何哉此不獨天下人不知天亦不能洗其寃恨也


傷民力 
 
經曰與其有聚歛之臣寕有盜臣此謂國不以利為利以義為利也朱子釋之曰寕亾己之財不忍傷民之力聚歛以附益之疑若為


晏嬰具臣 
 
晏嬰叔向齊晉之貴臣雖曰知遇而不諱國惡臣道則缺矣况景公之扵嬰可謂言聼計用矣陳氏之罪國人之所共知在國不聞有一言及此何也此存亾之機言而不聼介石决去斯可矣乃逶迤旅進任其國亾可乎齊人尚云以其君顯何居意者當時聖學之外别有一種伊尹之學治亦進亂亦進彌縫罅漏上交下交善辭命扵諸侯不失尊君之禮也子曰大臣者以道事君不可則止嬰乃具臣而已矣如冉求聚歛附益即學其道而轉訛者也當時有守正不屈之虞人聖人之所賛歎而嬰不為之薦達景公欲用孔子而嬰則沮之豈非媢嫉正士者耶子曰齊景公有馬千駟民無得以稱焉盖其不當有而有也是不但陳氏之為患公之侈泰又従而虐民三老之凍餒屨踊之賤貴是誰之過墨子曰錦繡絺紵亂君之所造也其本皆始扵齊景公公喜奢而㤀儉此必有考嬰雖曰過儉以矯俗已不能正君而扶世何足言按史記太公封扵營丘地澙鹵人民寡扵是勸其女功極技巧通魚塩故人物歸之故齊冠帶衣履天下其後齊中衰管子修之設輕重九府則桓公以覇管氏亦有三歸盖齊之務奢自太公始而亦由夫管仲鑄錢而益之也凡入奢之道莫便扵錢也流俗至此及景公而大闡夫錦繡絺紵自古有之而墨子云爾者其必竒紋曠絶無前剏為亂亾之行此而不䂓所謂顯君果何指而言漢桓之時安陽魏桓徴不起曰後宮千數其能損乎廐馬萬匹其可減乎左右權豪其可去乎嬰可以知所耻矣


破正樂 

周之禮五聲去商鄭氏謂祭祀尚柔明人謂徳運所克皆非也别有說不贅子謂太師樂曰始作翕如也従之純如也皦如也繹如也以成宮土也角木也徴火也羽水也兩相較勘可以彷彿識取矣子曰師摯之始關雎之亂洋洋乎盈耳哉亂是卒章洋洋水流貌盈耳言其衆也樂之既正教及扵閭巷無徃而不入扵耳設敎以皷舞羣下化之也子之武城聞絃歌有割鷄牛刀之戯子㳺曰君子學道則愛人小人學道則易使也夫子許之聖人之敎奚擇貴賤武城之化其必自禮及于樂也如禮而無樂如鳥墜一翼其教亦不成此亂之所以盈耳也然則因夫子之教魯將興矣後師摯及擊磬播鼗之屬無不入海踰河扵是禮樂崩缺治萠遂折此必季氏沮之也是時齊人聞之懼意謂破正樂莫如滛聲以女樂歸之以中季氏之欲夫子遂行而樂官齊奔正樂滛聲如氷炭不可并容其奔也恐及禍夫子所以長歎也當其兩觀既肅六官未奔夫子在魯世道幾扵有望一朝桑濮悅耳新聲入自汶上而㓛虧一蕢故曰放鄭聲逺侫人也


小過大象 
 
雷在天上大壯之象故曰非禮不履君子行道惟禮可蹈也山上有雷小過之象故曰行過乎恭䘮過乎哀用過乎儉至扵大過則曰獨立不懼遯世無悶此巢父伯夷之倫過扵剛者也所謂小過者何謂也凡人之行傲勝而恭不足人之䘮怠勝而哀不足人之用奢勝而儉不足聖人憂之立敎扵小過之象小過猶可不足則大害故行以恭為主惟恐或傲䘮以哀為主惟恐或怠用以儉為主惟恐或奢如是然後方庶幾不失扵不足也然恭過則身賤哀過則㓕性儉過則背禮亦不可為也後俗不達未甞致意于恭儉惟曰過哀過哀亦何曾中心發扵面目或哭擗踰莭或治具效尤不計其難継或乞假蕩産惟矝扵觀瞻大非易象之義也余則曰此以一人言也不恭之害至扵失身䘮國又不若不儉之害最大奢必費財非貪歛不得財出扵民故天下受其賊虐無逺邇少長男婦賢愚失餬失袵呼號顛連孰非不儉之為患然則自天子至扵庶人皆以小過為行程則寡過矣


張良英䧺 
 
南冥曹先生詠史詩云天下英䧺有可羞一生筋力在封留此恐非知子房者也子房之英䧺隻千古而無對不見海外别有韓名之邦則無以測其淺深余續以有三絶云報主㤀家破萬金鞭笞一世入胷襟封留亦是蔵名術辟穀従仙始見心宜陽喬木别生枝辦局東韓計不違莫言滄海人虚擲椎下驚魂竟未歸捭闔竒權乃爾為従容氣像只心知赤松黄石聊虚套千古人皆受厚欺九原可作必為之莞爾


釁廟 
 
儀禮經傳其諸侯釁廟出扵大戴禮其言曰成廟釁之以羊雍人拭羊舉羊升屋南面刲羊血流于前又割鷄扵屋下室中如前釁者殺牲以血之取生氣也夫廟以蔵主主而依神奚取扵斯耶如血不可不用則有司進之可也又何雍人親殺扵廟耶恐非聖人之遺制也愚意或者為禳道也凡禳鬼必用鷄狗馬䓁牲血此徃徃有明驗可質也凡物多為妖魅所依而人所不見則或害扵事實故物必先釁鍾鼓重器濺塗牲血為是故也釁廟亦其類歟盟必歃血何也盟者誓于神明非告于邪魔故牲以祭神血以辟惡也誓心而非外飾故歃以質諸心也因此推之祭之毛血盤亦其類歟湯得伊尹齊桓得管仲皆釁以豨猳薦之扵廟其扵取生氣何干可以叅攷


管仲薦賢 
 
讀史者毎誚管仲之斥三子而不薦賢相此只㩀史茟而不能遍考也仲之將死桓公問鮑叔牙曰為人剛愎而尚悍剛則犯民以暴愎則不得民心悍則下不為用非覇者之佐也問竪刁開方易牙皆明其不可公曰然則孰可仲曰隰朋可其為人也堅中而廉外少欲而多信堅中則足以為表廉外則可以大任少欲則能臨其衆多信則能親隣國君其用之居一年仲死遂不用隰朋而用三子三子為亂公渴餒而死夫仲之仰徳鮑子為何如而不諱其過桓公之扵鮑子知之熟矣凡仲之有㓛輒先賞之其進用又何待仲之言其不然者亦以仲故也此猶如此其為國竭誠寕有失薦之理仲甞謂公曰墾田剏邑闢土殖穀臣不若甯戚請為田官登降揖讓進退閑習臣不若隰朋請為大行早入晏出犯顔必忠不重富貴不避死亾臣不如東郭牙請為諫臣决獄折中不誣無罪則臣不若弦寕請為大理平原廣囿車不結軌士不旋踵臣不若王子成甫請為大司馬如欲治國強兵此五子者足矣如欲覇王則夷吾在此東郭牙即鮑子也仲何曾不進賢後晏嬰謂景公曰昔先公桓公身體堕懈辭令不給則隰朋侍左右多過刑罰不中則弦章侍居處肆縦左右懾畏則東郭牙侍田野不修人民不安則甯戚侍軍吏怠戎士偷則王子成父侍徳義不中信行衰微則管子侍較勘兩說仲之輔相有以致之也盖公始得仲脫自窮阨矢心望治則言無不聼計無不従及其事成而志滿則一反扵仲之遺意雖進百千夷吾亦無奈何如苻堅之景略唐宗之玄成可以見矣然孔子曰鄭有子皮齊有鮑叔子貢曰鄭無子産齊無管仲乎子曰用力為賢乎進賢為賢乎子皮進子産鮑叔進管仲未聞二子之進賢己之才也此言何謂也仲覇者之佐仲尼之徒羞與為比周徳雖衰去古未逺巖穴之間豈無抱先王之道


翹椘 
 
詩曰翹翹錯薪言刈其椘釋者曰椘荆也椘雖不中材在錯薪中為可用故取之謂人之材能未著則亦當取其中㧞萃者而用之所謂翹椘是也豈可以世無周召而闕輔相之位世無頗牧而闕將帥之任哉彼周召頗牧亦人耳能為人之所得為而已亦安知當世之賢俊不為古時之徳業耶或松栢種子落在椘莾有區萠未逹而蕪没者有始生細弱與凡草䓁者非鉏耨以長飬之孰知夫有凌雲蔽日之性氣也余甞曰金玉珠貝楩柟豫樟物之貴者也古有而今亦不絶奚獨人之材羙不然哉盖有而不得充其量也不獨不充其量雖古人復生且不得盡其用此如松栢種子之落在錯薪間非物之變而薪者屈之也知此則古人庶幾復生矣翹椘之詩不過開示路脉非謂牛山濯濯本乏羙材也至下章刈蔞又不免毎下南國盖有蒿属作柱明堂謂之蒿宮是也


關雎鵲巢 
 
二南皆起扵匹鳥終扵仁獸即食色之戒也食色天性也無物不有凡敗度敗禮皆由此出匹則不亂羣仁則不妄殺生民之所當先慎為人主不敢放忽則為國乎何有


孔子宅絲竹 

書序云魯共王好治宮室壊孔子舊宅以廣其居扵壁中得先人所蔵古文虞夏商周之書及論語孝經皆科斗文字王又升孔子堂聞金石絲竹之音乃不壊宅悉以書還孔氏陳善云此魯人歲時會孔子宅講禮習樂魯共適聞其聲知聖道之盛故不壊耳非有神異之事也愚按此與項王紀獨魯不下猶聞絃誦之聲者相符非指神異之迹也明矣未售而老死者哉仲之㓛成不但大儒之不見世道眩瞀天下事不復可為聖人所以嗟歎


商鞅亾秦 
 
富國強兵豈非善事畢竟是私利之題目言冨言強時了不見有仁義影子舉仁義則富強在中也商鞅志富強而終成之可謂有㓛扵秦然其終也亾秦者鞅也以其外仁義也使秦按岐周故基復修文王之政亦未必不王天下矣孟子與鞅並世是時齊滕之間井牧無㾗惟鞅則决裂阡陌盖尚有聖人之遺制也此其與仁義背馳之一驗及其覇成富過而奢強過而驕奢必重歛驕必虐人馴至扵始皇而極焉此皆鞅之餘烈非一朝夕之故也秦地四塞外侮不入武力成習綱紀不紊猶能一隅偏安此諸葛所以必㫁鼎足之勢也若使混在區夏宜不至扵始皇也周自后稷中世奔狄公劉居邠太王遷岐文王遷豐武王遷鎬遂有天下辦八百年文治其實夷而進扵中國也秦本伯益之後而居西都畿内八百里之地何謂夷狄季子之觀樂為之歌秦曰是之謂夏聲能夏則大大之至也其周之舊乎是禮樂猶未泯也孝公以前井牧不泯政法猶在也是秦行夷禮鞅也助之卒至扵廢舊典而開阡陌文王之治掃地盡矣雖曰富強數世而滅亾䓁是岐周而興亾之效謬以千里鞅烏得辭其罪也


去惡最急 
 
進善去惡孰先去惡尤急古人云楊之為樹易生之物橫植亦生倒植亦生然十人植之一人㧞之不能生君子之不進䜛慝害之也飬羊而不去乕狼飬鷄而不防猫䑕一朝而傷殘矣物何由生遂故聖人論為邦只言放鄭逺侫不舉求賢侫逺則君子自進矣昔郭公非不善善惡惡而終至扵亾春秋書郭亾謂郭自亾也其故何也不能善善則人猶待其覺而或進知而不進則善益怠矣不能惡惡則人猶懼其覺則必去知而不去則惡益縦矣國如何不亾故郭之惡惡不如不惡惡之為愈也昔唐徳宗畋入民趙光竒家問百姓樂乎對曰不樂仍陳朝令不信民困誅求四事命復其家司馬公曰自古所患民愁㤪扵下鬱而不通而君不知至扵危亾徳宗幸以逰獵知民疾苦此千載之遇也固當按有司之廢格詔書橫增賦歛盜匿公財及左右諂諛日稱豐樂者而誅之然後日新其政可矣釋此不為只復光竒之家兆民之衆安得以人人自言戶戶復其賦乎此一說可以㫁千古劣主之愚暗詩曰君子如祉亂庶遄已君子如怒亂庶遄沮嗚呼惜哉


共伯和 
 
史記二相周召共和至汲冡書出始知共伯和是人名也人猶以汲書為不信按呂覧開春篇云共伯和修其行好賢仁呂氏時汲書未出而懸合此豈誣辭以此知汲書之有可採又有明證孟子曰由周以来七百有餘歲按史書自武王己卯至赧王元年丁未而孟子去齊合八百九年必有一誤吾友安百順云以汲書言則自己卯至赧元為七百四十九年宜以汲書為信所謂共和即馬遷之錯聞也百順又云邵子經世書推演暦筭以堯元為甲辰而歴代帝王紀年始㝎然其扵國祚之長短非推測可得邵子何由知堯元之為甲辰汲書則堯元為丙子此說極精不可忽更詳之


趙襄子 
 
平常無事人情易忽違理召禍不憚為之逮夫利害㘦己若鍼刺膚動必觸物而便自覺不待人喻也趙襄子被難必歸扵晉陽曰罷民力以完城池浚民之膏澤而實倉庫其誰與我當其罷力浚膏之時豈不謂築斯實斯可以堅守無憂又豈不知晉陽守備之不具耶顧其所擇在彼而不在此禍福到頭理勢自判也晉陽保障自董安于始尹鐸守之襄子申之然非常日之苐一義早知如此彼二城又何以剝民至此比如物之在眼漸逺則漸小漸近則漸大小則難察大則易見患難亦同自逺漸近中智之所覩也春秋書梁亾為其溝宮而民潰也若使襄子徒恃二城之堅實而不念晉陽之寬恤則趙亦魚爛而亾矣


魏孝文行䘮 

古今言魏孝文之服䘮三年為倫行之標凖按綱目魏太和十四年九月太后馮氏殂欲行三年之䘮羣臣引古争之不聼至十五年九月祥祭于廟十月禫祭又至十六年九月以太后再朞哭永固陵然則服期而止也家無本史不可攷唐順之左編載其事亦云行三年必有一失


魏孝文 

馮氏即魏孝文之嫡祖母鴆殺其父然其死執䘮盡禮中國之所不及可謂難矣按春秋夫人姜氏書遜史家之茟法宋桓夫人被出在衛及襄公即位不敢還賦河廣之詩此父命不可改也若馮氏則祖在時不出非子孫所敢動事之終孝亦冝矣不獨此也初馮氏忌其英敏盛夏閉之絶食三日欲廢之頼羣臣固諫而止又因宦者之譛杖之數十默然受之及馮氏死無憾意不復追問是事死如事生也自古嗣君新立未有不追理宿憾者惟孝文沕然無㾗子曰孟莊子之孝其他可及其不改父之臣與父之政不可及其此之謂乎


中國頼孝文 
 
元魏孝文遷都洛陽㘦㘦慕華非中土帝王之比文中子謂中國之道不墜孝文之力也當時王肅李安世之類先變胡服絶北俗而事詩書其事竒特宜表以出之今綱目略之大抵史中多以外夷而忽之者亦可惜其實遼金元三國禮樂未甞不備揚䧺曰在門墻則揮之在夷狄則進之此意甚好


趙充國 
 
帝王之師必取萬全百戰百勝不如不戰而服人百勝之服人非心服畏威而屈也必也殘殺摧陥結怨益深力或可報則報奈後患何哉鄙諺云敺人者寢不能舒脚被傷者安眠此言可以喻大也張南軒謂漢廷將臣當以趙充國為最為其萬全也其言切切中窽句句可誦如萬匀之石百世不能移也南軒又謂不獨為賢將使其為相必能為國家圖囘制度安飬百姓為邦本大計如魏相軰當在下風此一言又當表以出之為後王枚卜之凖的當時魏相能任其必可用而不能推位以讓之不免為虞廷之罪人矣凡外攘必自内固我自有釁夷羗之煽動必至之勢若使知侵寇無益渠自不敢屯田所以内修也子曰足食足兵民信之矣充國有焉



星湖先生僿說卷之二十七
 
 經史門 

漢髙大度 

史稱漢髙祖豁達大度何䖏見得豁則不留礙滯逹則通曉事物大度則包括無際也陳平欲間亞父則便曉如此自鴻門以来惟亞父可懼故意與之合即以金四萬斤與之四萬斤則合六十餘萬兩度其不如此或不成故不復問其出入也與印刓弊忍不與者不啻天壤此漢椘所以興亾也凡恒人之情非利不囘利繫扵財計將出没周旋扵兵戈死生之間苟無許多財不辦寕容少緩此猶如此况命將出師投入百重鬼門生路若針孔而日夜與百千羅札편001夜义相闘閧但以㤙義買其死心則賜與之厚宜如何哉是不獨為一將私厚將非軍不成其管轄千萬人情何以慰恱李牧之備匈奴市租皆入幕府為士卒費趙充國之禦羗戎日饗軍士宋祖之命將一州征租農賦市牛酒犒軍不問其出入又曹彬之征江南賜錢五十萬布錢滿室令逐次起餉猪羊肉數千斤以給戰士王全斌有罪責降既克金陵還其莭鉞賜銀器萬兩帛萬匹錢千萬真得漢祖豁達手段顛倒英䧺宜哉
[편-001]札 : 刹


武成二三䇿 

孟子曰吾扵武成取二三䇿䇿者簡也即數其簡云爾以至仁伐至不仁一句律之不在此科者皆不取也如大邦畏其力之類與至仁何干孔子固有㝎論曰武未盡善而獨以至徳許讓天下之泰伯與服事殷之文王則武王之少遜扵至仁明矣孟子盖亦以至仁為標凖所取必在偃武修文大賚四海之末一節而已論語又獨採重民五敎惟食䘮祭一段聖賢所取以敎為本可以見矣武成如此况在牧誓取舍可知雖泰誓時不可失及殺伐用張䓁句孟子亦未必尊尚也所謂武盡羙未盡善何謂也武者指武舞也其聲容固羙矣其發揚蹈厲恐不逮事之類必見扵克商形容之間恐違扵孟子之標凖故耳不然者雖聖人何従而知其有未善耶朱子甞云後人不能大開口說自欺自誑此訓更宜詳量


華夷異俗 

元世祖征日本蠻兵十萬盡死扵颶風還者僅三人浮屍塞扵浦港可躡而渡人言為朝鮮也忠烈王尚公主寵幸無比故也其實不然世祖西征四年至扵印度擊緬甸瓜哇占城窮兵黷武秦皇漢武之所不為也彼西域及海島貨寶所興中國之珎異皆従西南来其侈心無度貪嗜日滋也如是而享國百年亦異矣其死成宗立復孔子廟而尊謚之易中賢之號而為大成至聖扵是人心大恱如飢渴之易為飲食其延至累世莫非成宗之力也又至順帝窮奢無前以之覆没凡人情儉不如奢物華北不如南而奢侈之方廉不如貪故既居内地宮室衣食一變勤苦猛鷙為柔惰之習而凡外内官長非其種不用所謂逹魯花赤是也利專扵己大失天下之心其倉卒出奔㝛衛禁兵之外皆不能従史氏所謂非但失中國傡與本来部落而都亾盖生長中土浸染侈俗則便是華人一朝驅出苦寒朔漠之地氊裘酪漿之鄕其可堪之耶故俄出建徳門便患泄病而没其子流離飄泊寄託扵遼瀋亦必不安扵隂山之舊穴也是以北俗必以武力賭勝故得必突然失亦無漸侈甚而力衰也彼尚如此况本居中華者哉


南北軍 

遷固皆不著兵志人謂刑之大者曰兵故虞書蠻夷猾夏為臯陶所掌此恐不然炎帝時有縉雲氏三苗即其後少皡氏時有鴡鳩氏兵刑之不同掌自古然矣其可略之耶班志附南北軍數條扵刑法志者其意不可詳遷固之書皆是未成完編馬史禮樂龜䇿即褚少孫所補班志亦待曹大家而續成可以見矣是以南北軍之制後世無以攷證盖宮城之軍謂之南京城之軍謂之北人謂古者前朝後市而王宮在南故衛宮之兵在城内者為南此既謂之南故京城之軍謂之北其說非也南軍衛士調之郡國北軍兵卒調左右京輔郡國在南京輔在北故以為號也其故何也意者漢忌㓛臣防患常宻位崇權重手握親兵其心或未可知京輔地近易成心腹故不在宮衛内而只使郡國番上者䖏之其後呂氏太強幾乎滅劉周太尉一箇身入南軍以空言探試衆心扵是恰然左袒若京輦近兵親附扵朝貴者却未必皆然髙祖之逺識驗矣且兵法自戰其地者為㪚地㪚地則無戰戰扵境内士卒有内顧之心其勢易㪚故如鄭人軍扵郊恃近其城莫有闘志為椘所敗是也其逺在郡國者永絶鄕土之戀故心專扵死守此南北軍之意也近世倣其意而失其實乃以鄕兵放畨之布雇得京下無行止之徒防守宮城不已殆乎


皇店 

明史有皇庄之說猶不載皇店今考李白沙戊戌朝天記遣太監置店扵外徴納商稅凡大府巨鎭商人輳集之地皆有皇店毎店歲入多者二萬餘兩此豈虚傳又云起乾淸坤寕宮以龍腦沉檀屑和椒末塗壁採珠開礦不可勝記市上龍腦真珠一時竭乏東征之後奢侈更甚李自成張獻忠不容不起


公子荆 

子謂衛公子荆曰善居室始有曰苟合矣少有曰苟完矣富有曰苟羙矣苟者僅足之意此以居室用財言也財者積少成多凡人情力可以及則用之不憚汎濫故随其所積不覺其奢泰此家國所以衰亾也君子則知損益之有數常䖏以謙約自始合至終羙皆曰苟焉而不自滿暇不以富有而或溢也逸詩有曰雖有絲麻無棄菅蒯此四物皆履屨之材雖非貴重亦必愛惜菅蒯之時非無絲麻不必棄此而取彼此持滿之有道也如曰有絲則必絲有麻則必麻有菅蒯則必菅蒯寕有滿而不覆者哉萬乗之君苟使充欲何物不具將随力之所及而充其私天下必有多少缺陥矣聖人之言以其家喻為國也今人有撙莭財用者衆譏以鄙吝殊不知上盡其欲則下必有不遍者矣是以君子惟恐不儉不患不奢晏嬰之豚肩弊裘即國奢示之以儉也故汲黯布被之譏即害敎之甚者也張文莭知白不變河陽掌書記時其言固可也而有未盡其意慮在扵子孫則不離家私也其實理合如此雖永世富厚不可易其所存此天子諸侯所以只信眼底具足而傾敗随之也聖人之訓至矣哉


四世五公 

唐詩指楊家之盛為四代五公後人謂只有震及秉賜彪四人按震傳震有五子長子牧牧孫竒為侍中漢法適孫承襲則竒必有茅土之享矣唐人必有所考何必以謏聞而證其差耶又云父子兄弟綰銀黄震及彪皆父子而彪與竒為兄弟當攷


窮經 

古者窮經大要不過詩書論語數書㩀傳記及史䇿可見其所治者約故見得益深聖賢之言一一皆可以發揮致用窮經者必能推究本㫖到底旁證為修己安人之基一句不明一事有闕也後世典籍日廣責人益宻國以科塲督迫之科塲惟取勝人勝人存乎博覧故一人之身而兼誦七經益之以子史雖聖賢聦明何以該通耶孟子談經界而不詳說孟獻子之五友而㤀三人亦可以見矣是以攀枝遺根涉流失源記㢱博而智㢱昏卒歸無用之學世敎使之也古者取明一經以上為其力專而見深資于實用也余晩曉讀書法心中雖若有見玩味滋乆益覺意趣或今日不得而明日有覺目前不得而異日有得箋註者不過導而指示其路脉及足到心通則在讀者矣如子路曰可使有勇且知方也先有勇而後知方則富而後教也富則冉求之足用在其中富不可以徒得只在乎薄歛薄歛在乎損上益下損上在乎儉儉在乎莭用而愛人莭用在乎禁絶嗜欲安逸也有勇則在乎修武備武備雖修師旅數起民何以樂業必湏先交隣而後戰争交隣在乎敬事而慎也然有勇知方都在乎先富以後事不富敎亦無所施其本在乎使民以時民得以致力扵農桑也推其本則盖得之扵夫子之訓行之扵師旅飢饉之際能辦保民之政者一言而蔽之曰莭儉而已矣讀聖人之書莭莭如此豈不有益此皆在上之所導所導由扵科䂓必湏先理義而後誦習廢遍課七書之式則讀者必能漸通扵諸經而博洽之士扵是出矣


罰鍰 

舜典云鞭作官刑扑作敎刑金作贖刑眚灾肆赦怙従賊刑此恐不别輕重而並有贖刑也先儒雖謂呂刑之大辟千鍰者即穆王之誤若然何以著之經而示後罪莫重扵殺人其償命乃常刑然或有無情誤犯閱實可矝者何可以不免哉且官敎之刑只言鞭扑不及五刑想聖人緩刑罕用肉刑而多在流宥之中所謂流放竄殛是也惟怙終者賊刑其情實殺人者理當戮死呂刑之贖亦必是并行也况大辟則罪繫官府事不干他人者贖以免死亦其宜爾然富者獨免貧者罹刑亦無是理罰者使出其最可惜次扵性命者也非金錢而何鍰錢也好倍肉曰環鑄金為錢其孔倍肉曰錢即納金之稱周禮職金有金罰貨罰貨謂無金者代以他貨也無金而代貨則亦將無貨而代役也大司寇以嘉石平罷民有過而未麗扵法桎梏而坐諸嘉石役諸司空有九月五月之别又司圜教罷民不使冠飾不虧體不虧財有三年二年一年之别役足以當金也經雖不言可以義推也


刑書刑鼎 

春秋鄭鑄刑書而叔向譏之晉鑄刑鼎而仲尼譏之其故何也孔穎達謂刑之輕重不可使民知此大不然堯舜三代禁民為非豈非有㝎律而明示民乎此云者不過不如仍舊貫之善也堯舜三代之法本有大經又有㫁例云宥過無大刑故無小眚灾肆赦怙終賊刑則盡之矣比如制筳長短必立其一為本一筳二筳皆取則扵一本則推之千百無大參差若捨其一本轉相為則則秒忽之間轉輾差謬莭莭違貳民受其弊如殺人者死㝎法也然以輕重之㫁例則其間有眚灾怙終之别而自無寃與倖之失矣若先立戲殺故殺無情殺有為殺䓁無限名目則各有援證附會成案一滋為十十滋為百而法遂以無凖此君子所以云爾君子之意非譏鄭晉之鎔鑄謂條目漸繁也


胥命 

今人以有罪待命為胥命未知何㩀也春秋桓公三年夏齊侯衛侯胥命于蒲公羊傳胥命者何相命也何言乎相命近正也古者不盟結言而退又莊公二十一年左傳鄭虢胥命于弭其義亦同故荀子大畧篇云春秋善胥命而詩非屢盟其心一也此皆可考字書胥待也伺也引穀梁傳胥其出也為證又趙世家太后盛氣而胥之趙奢傳胥後令謂不用前令而湏後令也然不與胥命相帖


漢宋虐政 

刑法至周始詳自殷以上不可考然殷太師之東也莫不以殷法治之施八條之教但云殺人者死傷人者以粟償盜則没為其家奴只著三條不及其餘五事盖謂周因扵殷禮所損益可知也損益雖别所因者不改五倫是也雖寬刑之極至犯五倫之罪如何不治故合言八條也意者湯承桀暴之餘用此安民故箕子行之也然則殷世之事可以推測而知也禮失求野豈不信然哉漢祖入關除秦苛法三章之約與此恰同此當為後世新造之莭度也漢之約法不乆亦變蕭何廣為九篇叔孫通增為十八篇以至武帝時不過五六十年間增至三百五十九章共大辟有四百九條千八百八十二事其决事比又萬三千四百七十二事决事比者以例相比况也雖曰秦苛而未或加扵是也是時張湯趙禹用事天下倒懸如更有寬如髙祖者出漢之為漢未可必也文帝雖除肉刑武帝時李延年司馬遷張安世之類皆坐腐刑趙宋仁厚立國而遵石晉剏刺面之法至淳熈配法至五百七十條或杖脊刺面又配其人一身兼受三刑漢唐所無者也毎郡其額殆至十餘萬徽宗時宋江以三十六人橫行河朔是皆刺配之徒為之耳目也說者謂理宗之子孫受禍最酷生者有繫累之苦死者遭暴露之禍未必非其所祟也


宋臣亾國 

因明堂經不杖脊唐太宗之盛徳也漢景時令當笞者笞臀無得更人自是笞者得全盖前此笞背也其所以易脊為臀不過如唐宗之意也唐不笞脊則亦笞臂而已笞脊非古也其必漢承秦苛而不改至景帝始覺其非後王又不肯従至唐宗重舉非始剏也又至趙宋五刑之中兼用徒流杖三者杖謂脊杖也又或一事而兼受刺配意者後人或增杖脊或增刺面而宋人兼用仁厚立國固若是乎是則陳橋之簒欺人孤寡攘臂奪之湯武征誅㫁無是矣凡易世而不厭衆心者必嚴刑以御人不然無以威撼一世宋祖心迹扵是可見史稱法綱之寬皆誣說當時卿相奢僣太過者無他其得天下初非勤勞功績只頼輔相諸人縦貪富貴闖其隙而圖之故新造之際至有以五十瓶真珠賂宰相者然雷徳驤發其權重而被折脇拉齒之刑羣臣不復敢開口矣大臣如何不縦恣黷貨耶貪者奪民之財而後方得虐刑為聚歛之階級刑安得不峻至理宗時下至郡守幕屬莫不擅作威福非法殘民有棹柴夾幫腦篐超棍之刑刻剝之狀殆扵武曌之世宋安得不亾其延度數年者只是女真之君又值無道渠自内削力不及外制也昔優莫謂趙襄子曰桀紂之亾也遇湯武也今天下盡桀也而君紂也桀紂並世焉能相亾然亦殆矣宋金之際彼紂而此桀所以能支只令元人坐收漁人之功而蚌鷸不自覺也掉柴者㫁薪為杖掊擊手足也夾幫者木索并施夾兩股也腦篐者纒繩扵首加以木楔也超棍者反縛跪地短竪堅木交辮兩股令獄卒跳躍扵上也此皆酷吏虐歛之械具何異扵突地吼死猪愁之滛凶耶宋之諸臣無一人言及者㴞㴞是亾國大夫爾


陳蕭殺韓彭 

漢祖詭詐擒韓彭其叛狀是實則殺之可也不然復其職可也降為侯而又親信之何也是意在降侯而不繫扵罪也將兵多少皆強言外飾也是時帝已老矣太子不堪負荷如意雖有類已之寵壓扵虐后一朝不諱三王之跋扈未必恭守臣莭故不得已有除去元㓛之意蕭何陳平之徒揣知其實且為自免之䇿亦不出扵縛信越而効力故椘告朝至梁報夕發莫非帝之宻㫖操其機者平而佐成則在何史稱六出秘計而不明言其間綢繆闖闇無所不售故渠自知隂謀之無後可以想見後至呂氏朝平只是觀望兩端幸而成㓛畢竟産祿之計得遂平則即為従衆者也何足言余故曰張良因赤松子免曹參因河上公免平與何以殺韓信免越之死史雖不言必在其中


雜卦 

厚庵李光地者福建人也康熈間為閣老其學深扵易謂雜卦出扵互體其作圖則内外四圈判其中為直線成二區别東西最内一圈左書陽右書隂外三圈左右各判其中為橫線成四區别上下苐二圈左下區及右上區皆書乾坤右下區左上區皆書既濟未濟又其外二圈判其中為斜線成八區苐三圈左下一區亦書乾坤次上區書剝復次上一區書漸歸妹次上一區書蹇觧右上一區書夬姤次下一區書頤大過次下一區書家人睽次下一區亦書既濟未濟最外一圈亦八區左下一區書乾坤及剝復大過頤姤夬八卦此生扵乾坤者也次上一區書比師臨觀屯蒙損益八卦此生扵剝復者也次上一區書大畜无妄萃升否泰随蠱八卦此生扵漸歸妹者也次上一區書謙豫噬嗑賁震艮晉明夷八卦此生扵蹇觧者也右上一區書咸恒大壯遯大有同人革鼎八卦此生扵夬姤者也次下一區書渙莭小過中孚豐旅離坎八卦此生扵頤大過者也次下一區書兊巽井困小畜履需訟八卦此生扵家人睽者也次下一區書觧蹇睽家人漸歸妹及既濟未濟八卦此生扵既濟未濟者也其說曰六十四卦中為互卦者不過十六卦苐三圈所書是也十六卦中為互卦者不過四卦苐二圈所書乾坤既未濟是也其位次齊整其義不可誣也較之扵雜卦之序多所不合然除苐三圈十六卦其四十八卦中惟十二卦不合其餘皆合此豈偶然而然哉易之奥未易可曉而卦中元有此義則分明讀易者宜諦看不必以彼此移換為疑也此與蕭漢中序卦說皆千古獨見可貴


易卦六觚 

易之義周孔没後無曉者六十四卦之次苐雖有序卦一篇義涉龎雜終不可以卦畫推尋所傳者不過卦名之義耳如是而曰盡通可乎聖經之義不湏論如京氏十二辟之排列又所昧然一辟之外公卿侯大夫又何以云爾卦起中孚但聞此句義終難曉揚氏太玄首中卦亦與之合此學漢末皆遵而箋註無人况何與論扵羲經本㫖耶明之蕭漢中雖若近之而最初一莭及噬賁一宮頗可疑不可全信也後儒断作三十六宮二篇各十八宮此則無可改評排為圎圖又分為六觚則觚各六宮就觚中看則乾坤隂陽之純不變自此至小畜履為一觚隂陽交互為泰否自此至噬賁為一觚隂陽始終為剝復自此至坎離為一觚坎離為匡郭也合上篇三觚十八宮二十六卦皆主扵乾坤坎離也下篇主兩少兩長兩少兩長合成咸恒自此至損益為一觚兩少合為損兩長合為益也夬姤者剝復之反至漸妹為一觚長女少男合成漸長男少女合成妹也豐旅一觚恐是人事之極盛自乾坤以下泰否剝復咸恒夬姤五觚明有契悟自豐族以下歴巽兊至渙莭却與豐旅正相反中孚小過與頤大過交換相應既未濟與坎离相應其義分明其巽兊與上震艮挾漸妹豐旅兩宮而巽與艮交為漸震與兊交為妹則其絪緼屬聮若排攅然則豐旅之居此亦似宜爾今序卦之次即聖人之分俵成此規模乃天地之一始終也上篇自物之始生言下篇自事之極盛言序卦可考其觚中各卦次序冝就其文推究可見今禮中爵與筭皆有六觚之名法象之器也


老子布敎西方 

宋景文唐書賛說云佛多是華人之譎誕者攘莊周列禦寇之說佐其髙朱子謂歐陽公只說箇禮法程子又只說自家義理皆不見他正贜却是宋景文捉得他正贜佛家偷老子好䖏後来道家只偷得佛家不好處世傳老君西之竺乾李白所謂吾祖之流沙是也當時固已布道教扵西方佛家之信従乆矣其說無恠乎與道徳經合其始入中國如以膠投漆無容分别雖有巧拙之殊槩是同泒所以嘿契先賢之論究極乎同異之間莫逃扵分金秤上然尚欠原頭一著考古者未知以為如何也


景泰 

人主之廢立天下之禍福繫焉故景泰立而英宗返曹石之福于謙所以為禍也英宗復辟而景泰無恙則事又有不可預度也陸釴漫錄云景泰帝之崩為宦者蔣安以帛勒死此說近之英宗反正而景泰適崩其事可恠勢有所歸必有行胷두001以立㓛者榮辱死生之際何所不至如武后暴崩之類誠不能無疑郕王既薨謚曰戾太后吳氏皇后汪氏妃嬪䓁皆俱賜紅帛自盡以殉葬殉之非為之地所以夷族也苟非李賢之奏汪妃幾不免同殉矣何幸見濟之先亾耳觀其光景將無所不至景泰安得無事
[난-001]胷 : 凶


李施愛 

李施愛之難勢如破竹朝廷不知所為有一朝臣出班奏臣願有所陳也扵是羣臣拭目望其猷為其人但云彼李施愛不可不虜也當時之恇怯可想近有人自北路来者云北邉之人皆以為當時以端宗遜位故施愛藉口為亂也盖施愛匹夫偏袒大呼所至席捲非智力之所致人心被欺也向使施愛不有利城之荒婬其將不可易以掃㓕矣


侯師聖 

中庸或問云侯師聖即程子之内弟伊洛淵源錄師聖名仲良二程先生舅氏華隂先生無可之孫又引胡文㝎公行狀為證然則程子之内弟之子也豈朱子偶未之照管耶及程氏立宗師聖排羣議而㫁之盖以親屬異扵他門人故也


冉有仲由 

季氏將伐顓臾而求與由為之謀是時全魯之地皆為三家所有惟附庸屬之公室今又季孫將盡奪以附己果使此計得遂魯其殄矣季氏之逆莭天下共知求與由既為之仕又為之賛成胷臆曾謂居十哲之列而若是其大悖乎然而聖人謂弑父與君亦不従若求與由者所不従者只存乎弑㓕之毒手而其所以弑者無所不為耶假使二子隂賛季氏綢繆謀議或魯祚未泯皇綱復振則季氏之徒以簒逆就誅必矣春秋之義先治黨與則彼二子將何辭而求逭當此之時尚可曰㫁不従弑逆之謀者耶聖門髙䓁猶尚如此况平人居亂邦者哉閔子之不仕於是為賢


平王弑君 

周幽王廢申后及太子宜臼宜臼奔申申侯與犬戎弑王而立宜臼宜臼立而徳申侯至以王畿之民為申防戍此分明是弑父自立者也晉之弑靈公者穿也非盾也以亾不越境反不討賊之故良史書之曰趙盾弑其君非為其不越不討也其所以不越何意哉不討何故哉穿之事不過殺人之梃刃罪在人而不在梃刃也盾安敢遁其迹平王之奔申其為不越境也大矣又為之戌申奚止扵不討賊哉齊之弑襄公者連稱管至父也而春秋亦書曰無知弑其君諸兒余故曰秉茟者當書曰宜臼弑其君自立余既有此論後見端木賜詩小傳云王世子宜臼弑其君幽王自立于洛尹伯封過西都而傷之賦黍離古人已有此論矣今集說棄而不採何哉


吳起非大將 

古之善用兵者必稱吳起以余觀之起非大將才不過如蜂蠆之成羣耳其薄行至扵棄母殺妻雖有呴呴之恩可以賈小人之心至扵君子則必將不受其欺矣且師律以嚴不但私恩也位髙則勢尊勢尊則威重未有相與押習而能得其威重者也故聖王之治天下也為之宮室車服之制莫不有嶄然䓁級非欲其自奉之厚誠以不如此無以分㝎而心安也今起則卧不設席行不騎乗與士卒雜䖏行伍之間時為之自吮疽癰貶損體貌甚矣如是而能折衝三軍多多益辦耶故至勞之㤙其㤙有限起扵是局小才狹矣


楊廣禁䜟緯 

七緯之書人謂西京之末賀夏良所作荀恱申鑑云中興之前終張之徒所作也叔父爽發其偽也其出未逺而天下信之夫異端之學前有楊墨孟子能拒之後有佛老程朱能辨之中間䜟緯之書為世所宗王莽以此濟其簒逆光武以此紹復舊物賈逵以此論左氏曹褒以此㝎漢禮如班固鄭玄大儒以此說經何休以下不足言矣當時舉世靡然惟桓譚張衡始終力排為頽波砥柱至宋大明中始禁圖䜟梁天監中又重其制及隋文帝受禪禁之逾㘦煬帝即位乃發使四出搜天下書籍與䜟緯相涉者皆焚之為吏所紏者罪至死其學遂寢向使無此一著其害有不可知矣楊廣醜惡而不能無㓛者如此


卜錢 

以錢為卜不知何自唐人詩云岸餘織女支機石井有君平擲卦錢則其来乆矣按周禮太卜疏云用四十九蓍三多為交錢六為老隂也三少為重錢九為老陽也兩多一少為單錢七為少陽也兩少一多為坼錢八為少隂也盖以墨畫云也繫辭專直翕闢正是此義意者後人因此而起例為之也


墻有耳 

詩云耳屬于垣此恐謂墻亦有耳非人耳之附墻也按管子君臣篇引古之言墻有耳者微謀外泄之謂也又秦王苻堅與王猛屏左右宻親為赦文有大蒼蠅集于茟端驅去復来俄而長安街巷相告曰官今大赦堅驚曰禁中無屬耳之垣事何従泄盖古有此語也


王建世系 

按麗史王太祖父世祖名隆祖懿祖曽祖元徳大王實為始祖妃貞和王后皆太祖追尊者也㩀松都志聖骨將軍虎景生阿干康忠康忠生居士寶育是為國祖元徳大王王生女辰義配唐貴姓生作帝建是為懿祖懿祖生龍建是為世祖所謂貴姓指宣宗云寶育之女為貞和公主則見扵牧隱集而元徳之妣為貞和后此豈有誤然則貴姓指元徳而松都志之誤無疑作帝建為懿祖龍建為世祖隆與龍音相類而訛也三世皆以建名則王建之非姓王而一字名可知太祖之未生道詵已說與世祖曰明年必生聖子宜名王建因作實封題其外曰謹奉書百拜獻于未来統合三韓之主大原君子足下王建之二字名尤明諸侯祀及四世而止扵三世者為元徳以上不知也貞和之父寶育以上三世則是異姓之祖故不在世數盖將軍阿干非賤人而女嫁客商其不冐李姓者或羞耻不欲顯言故耶然既云貴姓則當是宗商而其曰宣宗東人之濫引也宣宗鞱晦僅免豈敢與外國交通乎金寬毅通錄唐肅宗随客舶到開州之錢浦云云忠宣王之在元有學士謂王曰甞聞王之先出扵唐肅宗肅宗何甞東逰至有子乎王不能對閔漬従旁對曰我國史誤書耳非肅宗乃宣宗也學士曰宣宗乆勞于外庶或然也然則國史之所傳實肅宗而以其世數遼逺故閔漬剏為臆對如李齊賢金鷄垂柳之類都無根㩀而元徳王之為外國人則信矣既不襲貴姓則寕依神僧所命名而為姓故王姓而建名耶


孔子十月生 

公羊傳襄公二十一年十一月庚子孔子生史記襄公二十二年十一月庚子孔子生従公羊則歲己酉也従史記則歲庚戌也按春秋襄公二十一年九月庚戌朔日有食之冬十月庚辰朔日有食之然則庚子當在二十一年十月二十一日或在二十二年十月二十七日其謂十一月者無㩀或疑中間容有一閏則當在二十二年十一月二十六日也然按春秋襄公二十三年二月癸酉朔日有食之自庚子至癸酉恰九十四日庚子若在十一月二十六日則其有明年二月癸酉朔之理耶先聖六十代孫持所誌云襄公二十二年十月庚子其謂二十二年則従史記其謂十月庚子則與春秋合或者他有所考而然耶可疑


日本入朝 

唐王維送朝監還日本序云正朔本乎夏時衣裳同乎漢制同儀加䓁位在王侯之上不居蠻夷之邸盖記實也又張谿谷漫茟云王維送秘書晁監還日本詩有鄕樹扶桑外主人孤島中之句李白哭晁卿行云日本晁卿辭帝都征帆一片轉蓬壺明月不歸沈碧海白雲愁色滿蒼梧唐時外國多有宦中國者按文獻通考長安元年日本遣朝臣真人粟田貢方物朝臣真人者猶唐尚書也冠進徳冠頂有花蘤四被紫袍帛帶真人好學能屬文進止有容武后宴之麟徳殿授司饌卿還之開元初粟田復朝請従諸儒授經許之悉以賞物貨書以歸其副朝臣仲滿慕華不肯去易姓名曰朝衡歴左補闕多所該識乆乃還天寶十二載朝衡復入朝上元中擢左㪚騎常侍安南都護云云晁卿者即朝衡也宋雍熈間本國僧奝然携年代紀其言曰梁承聖元年壬申始傳佛扵百濟歴二歲有聖徳太子年三歲聞十人語同時觧之十歲悟佛法扵菩提寺講聖鬘經天雨曼陀羅花隋開皇中遣使至中國求法華經按中史無開皇入貢之事至煬帝大業中使来云聞海西菩薩天子重興佛法故遣朝拜兼沙門来學佛法國書曰日出處天子致書日没䖏天子無恙云云是必外國傳聞或致差訛以大業為開皇也當此時彼方有聖徳太子欲與中華通問盖朝聘泛海之始也于斯之時中國亦已有昭明太子其夙慧才能略與彼同可謂竒事


秦檜子孫 

丹鈆錄云秦檜史彌逺子孫貴顯譜牒分明有問之曰子某之裔乎必踧然不恱谿谷漫茟又云秦檜曾孫鉅宋末通判蘄州金人来犯城破與二子浚渾同死贈官封義烈侯立廟祠之人之善惡不係世類如此愚按檜本無嗣飬妻兄王㬇孽子為後冐姓秦氏其子熺孫塤同時顯榮而非其血屬也朱子語類林一飛乃檜婢所生夫人不容故與林家人飬後黨人欲為料理其夫人自陳云林非是林遂貶死有子今皆無祿云云升庵之博猶不及此耶


懶翁 

髙麗辛禑元年僧懶翁設文殊會扵楊州檜巖寺中外士女奔波禁之不能得乃放懶翁扵慶尚道宻城行至驪州神勤寺死作史者書曰放懶翁扵宻城余甞至寺見其舍利碑法名恵勤或呼為普濟俗姓牙氏所謂懶翁即其號也安有堂堂史茟而以僧號書之哉東人之魯莾毎毎如此普濟既死凡得舍利一百五十五粒擣之分為五百五十八四衆得之灰中以自秘者莫知其數頃年神勒寺東㙜塔壊余偶至其所得見其所蔵舍利大似黍粒者二為銕屋屋中用柈盛七寶又以水精葫蘆蔵之色微靑與沙粒無别也


武庚二世 

柳宗元作箕子廟碑云當其周時未至殷祀未殄比干已死微子已去向使紂惡未稔而自斃武庚念亂而圖存國無其人誰與興理是固人事之或然者也然則先生隱忍而為此其有志扵斯乎其意盖謂使武庚嗣立革改舊政圖存社稷則天下可以長乆孟子曰事半古之人㓛必倍之行仁扵倒懸之時尤易為力武庚之事庶幾扵是矣然子厚此說源扵賈生其言曰秦二世立天下莫不引領而觀其政夫寒者利短褐饑者甘糟糠天下之嗸嗸新主之資也此言勞民之易為仁也向使二世任忠賢臣主一心而憂海内之患即四海之内皆讙然各自安樂惟恐有變而暴亂止矣又曰使子嬰有庸主之材僅得中佐山東雖亂秦之地可全而宗廟之祀未當絶此論大槩有理然二世終非改新之資無復有望惟當曰始皇雖暴殘天下使扶蘇嗣之則有觧懸之功云爾若扶蘇施政萬國改觀則不惟秦之不亾始皇之惡亦將掩覆不露矣朱子曰朱梁不乆而滅無人為他掩蔵得故諸惡一㘦發見若更稍乆必掩得一半故天下事勢為大幸不幸次之盡信書不如無書不其然乎


王珪魏徴 

元人某作綱目發明曰王珪魏徴非建成之臣即唐祖使為官屬者設或唐祖移為秦府官僚則王魏者其敢專扵所事而不肯事彼乎又或唐祖自殺太子則又何敢讐其君在王魏只合俟罪扵髙祖不宜專責死莭扵建成不記全文大意如此按文獻通考晉明帝太寕三年詔曰漢魏以来尊崇儲貳使官属稱臣朝臣咸拜此甚無謂令内外通議卞壼議許其拜而不稱臣宋太宗朝請如開元之制宮臣只稱名従之皇太子言臣受冊以来毎見僚屬率皆稱臣况至尊無二上之文事主有比肩之義望許因舊不許然則後来稱臣扵貳君者即尊上抑下之過也晉制公卿會座位㝎太子後至孫毓以為羣臣不應起禮曰父在則為子君在則為臣侍坐扵所尊見同䓁不起尊無二上故有所壓之義也昔衛綰不應漢景之召釋之正不下公門明太子事同扵羣臣羣臣亦統一扵所事應依同䓁不起之例然則發明之說疑若有㩀然雖有挈瓶之小智守不假器禮也受託扵至尊為太子僚屬其為守瓶也大矣一朝為人之刼以碎之將何以復命凡為國家守一小城尚合誓死况太子乎在王魏既知勢有不相容見幾㘦諫禀命大朝為調護之䇿不可然後奉身而退可矣既不能然而至尊有命太子已易然後方責其舎命抑晩矣二子者建成在同心協謀建成死獨不與扵其亂可乎


㫌儒廟碑 

人有不幸而名泯者何限又有偶爾而尊褒者如秦之所坑諸儒不能見幾引退妄干扵豺虎之爪牙卒見屠戮其扵賢不肖盖無足言也特以遭秦之酷禍故後人為之竪㫌儒廟碑以崇之即無論其人之髙下死則可哀也崇此者所以罪彼也唐杜君卿佑題其隂曰儒者不居位而是非當世以自取禍又引後漢黨錮之事以橫議激訐為戒朱子斥之曰佑之識趣如此此其所以役扵伾文之黨而取随人執下之譏也余以為朱子所指專為黨錮發也佑之譏黨錮雖有如朱子所指者若秦儒之亂邦危言不知明哲之義則何可掩也


十翼 

十翼之說起扵緯書史記且云孔子晩而喜易序彖繫象說卦文言未有十翼之名緯書出扵西漢之末其坤鑿度云孔子泣而曰天也命也鳯鳥不来河無圖書嗚呼天之命也歎訖而後息志停讀五十究作十翼盖易經上下二篇孔子所述亦十篇故班固藝文志易經十二篇者是也藝文志又云重易六爻作上下篇孔子為之彖象繫辭文言序卦之屬十篇又費直傳長扵十篇亾章句徒以彖象繫辭十篇文言觧說上下經意者孔子之書始未編列經中自為一書又以篇簡之重分為十篇如繫辭者要必有三四篇而與彖象之屬合為十數耶以費直傳言則文言者似是彖象繫之統名以藝文志言則又若别有其文者此又不可觧自鄭氏以下各有其說或以上下彖上下象上下繫文言說卦序卦雜卦為十或以彖大象小象乾文言坤文言上繫下繫說卦序卦雜卦為十或以上下彖大小象文言上下繫說序雜為十者皆未有凖的


文言 

文言者以他句例之凡繫其辭也說其卦也序其卦也雜其卦也恐皆是文其言也禮云居䘮言不文其文飾乎言者為文言也繫辭曰其辭文其言曲而中即文言之註脚文言者其初恐無别卷只在繫辭之内如上繫八章及下繫五章與文言同例而彼二章雜言諸卦故仍在繫辭中惟今所謂文言者乾坤十二爻具備故拈入扵卦下而加之以今名也今上繫八章中尚有亢龍一莭則可以驗矣


弔生不及哀 

左傳云贈死不及尸弔生不及哀非禮也杜註云諸侯以上既葬縗麻除無哭泣諒闇終䘮故謂不及哀此說大謬夫三年之䘮自天子達扵庶人三代共之豈有三月而除縗之禮乎此因後世短䘮之乖例而有此傅會賊敎莫甚焉按禮䘮稱哀子哀孫卒哭稱孝子孝孫則哀之漸殺也天王之賵在既葬之後故曰不及哀


論語茟觧 

韓文公作論語茟觧其說一見扵送李愿序註中今按說郛有此書略採以存之以晝寢之晝作畫以人之生也直作生也悳三嗅之嗅作嗚嗚之嗚雉之聲也予以汝為死矣之死作先與顔淵後之後對勘君子而不仁之仁作備扣其脛之扣作指以叅扵前之叅作驂貞而不諒之諒作讓也其中以浴乎沂之浴作沿此說大有理三月非裸浴之時朱子雖以温泉委曲觧之浴乎湯泉旋風乎舞雩其有不病者乎


祈招 

左傳祭公謀父作祈招之詩云祈招之愔愔式昭徳音按尚書大傳大夫七十而致仕老其鄕里耰鉏已蔵祈樂已入歲事已畢餘子皆入學祈樂者祈穀之樂也祭謀之詩盖諷王歸而務農也齊景公使為君臣相恱之樂則徴招角招是也徴角屬民與事君臣之樂不越扵民事之得宜以夏詩考之亦不出務農安民之義所謂畜君恐只謂人君待飬扵民事也何尤者無咎也


柳子厚 

尚論者以柳子厚之終不得歸為退之之過斯固然矣然當時退之之竄子厚獨不得輸力得脫耶以傳之怨讐之句推之退之之怒子厚乆矣既死而為作羅池廟記含諷帶譏露出本心扵是乎退之為薄行矣以謝自然詩較觀則退之豈真以羅池事為姱好而為之者耶余讀子厚文句句皆従道理出来不似韓之駁雜不純其體裁之髙下雖不可知而以此為㫁柳反優矣晏元獻云退之扶導聖教剗除異端是其所長若其祖述墳典憲章騷雅上傳三古下蔵百家橫行濶視扵綴述之塲者子厚一人而已斯言不可改評矣其與許京兆䓁書又竊竊然悔過之不暇未甞有一口怨懟之意其亦君子之徒矣天生異才卒埋没扵窮荒豈非可惜况順宗初政彬彬可觀不數月間人情大恱人謂子厚軰為之夫伾文亦有才能一時進取之士為其籠絡無足恠者其年少氣銳䓁說出扵肝血讀之令人流涕君子惡而知其羙恐不可終棄也至咸通四年蕭倣知舉試謙光賦澄心如水詩中苐者二十五人子厚子告苐三退之孫綰苐八亦異矣告字用益其周六周七中一人乎


項王忠臣 

世傳項王忠臣只知有亞父軰數人然亞父欲因項王立㓛名故項之敗即范之事不成利害同者也其人猶有所未可知至扵天下歸漢人心大㝎無復餘望猶守舊君之戀舍榮就辱坎坷終身而不辭者方可謂明白痛快之忠臣如此者惟鄭君一人鄭君即漢相當時之先也鄭君甞為項王將及項王死髙祖令諸故項王臣名籍鄭君獨不奉詔詔盡拜名籍者為大夫而逐鄭君遂不顯而死與智氏之豫讓胡元之蔡子英曠世同揆此可表而出之也蘇軾云帳下佳人拭涙㾗門前壯士氣如雲蒼黄不負君王意獨有虞姬與鄭君此只知有鄭君而不知所以賛鄭君也以堂堂義烈而並稱扵逐影妖妾吾知鄭君之目不暝矣又如我東麗之亾而有冶隱莊陵之遜而有六臣燕山之廢而有寓庵洪彦忠皆不負其心者也金司諫坽不仕扵癸亥之後託墜馬還鄕稱疾鞱晦而免


范香溪 

范浚字茂明婺之蘭江人作心箴載之孟子集註者也堪輿書載其先隴對案有九㸃華盖峰後一門之内兄弟有九先生茂明即其一也今心經中亦採其說所謂蘭溪范氏者是也觀其立論似是因文入道者紹興中舉賢良方正昆弟多居膴仕竟以秦檜當國抗莭不起隱扵香溪因稱香溪先生著書明道朱子與之同鄕聲聞之近而收錄其語至今名重者以此也附驥行顯豈虚語哉明胡應麟集中有遺集序云婺之以著述顯始自先生考亭甞過先生而會先生出顧案上得所撰心箴讀之擊莭歎賞手錄以歸先生著述多㪚軼今存者尚二十卷于道徳天人之際深博矣尤好縦譚天下事所上皇帝諸書及李富兩柄臣啓抵掌萬言率引喻古今洞逹彼已鑿鑿可行至傳翟義說李孝逸志徐徽猷䧺辯瑰略百折不窮忠義激烈浩然之氣誦之猶若勃欝于簡編而飛動于翰墨是又足覘先生抱負之竒偉非槁馘山澤銳于㤀世者也以此文觀之先生盖南渡後通儒也序又云先生聚族居香溪上兄弟同氣凡十人九人皆登制科躋膴仕獨先生以布衣終其身與堪輿書所載差相牴牾耳


表出䢵公 

太史公作伍員傳先之以䢵君之恐其弟殺王則善惡判矣次之以包胥親北面事之之語則是非明矣是平王不殺其大夫而伍員便是弑君也末乃以烈丈夫賛詡之使人迷其臧否之真則誤矣程篁墩何大復皆著論賛歎何固不足道程亦有是耶近世慎晩湖詩中有一篇一皆反之差強人意如䢵公者可表以出之與此所以奪彼此亦春秋之義也君者天也天可仇哉天而可仇是無所不仇也


媪雉 

綱目漢成帝鴻嘉三年復陳寶祀按年表秦文公踰隴攘夷狄尊陳寶又秦世家云文公十九年得陳寶漢郊祀志云陳倉北阪城祠之號曰陳寶其神来若䧺雌其聲殷殷野鷄夜鳴以一牢祠之晉地志云秦文公時陳倉人獵得獸若彘牽以獻之逢二童子童子曰此名為媪常在地中食死人腦即欲殺之拍捶其首媪曰二童子名陳寶得䧺者王得雌者覇陳倉人乃逐二童子化為雉雌上陳倉北阪為石秦祠之其䧺者飛至南陽其後光武起于南陽皆如其言其事極涉虚謊不可㩀也然春秋以来人多信鬼其見扵傳者若此類甚多此後世䜟緯之所以起也漢祖之興母名媪而妻名雉亦似巧符是又何也大抵後王崇信符瑞恠事争售以欺誑其說都不可信


比干謚 

唐太宗祭比干詔云朕自趙魏問罪遼碣駐蹕而瞻荒隴願以為臣撫躬而想幽泉思聞其諫可追贈太師謚忠烈夫死而謚周道也殷何曾有謚以殷之忠臣而受周之謚其心安乎太宗扵是乎不知禮盖自東征而歸悔心之萌溢扵言外遂有仆碑還竪之命當時在朝者可以知愧


竒術 

古有務成子螢火丸方使此術得行強敵勝兵都不足畏只此可以橫行天下而無不如志矣寕有是理王莽傳募有竒術可以攻匈奴者將待以不次之位言便宜者以萬數或言渡水不用舟楫連馬接騎濟百萬師或言不持斗糧服食藥物三軍不飢或言能飛一日千里可窺匈奴莽輒試之取大鳥翮為兩翼頭與身皆着毛通引環紐飛數百步墮地其可咍如此宋靖康末好事者言郭京能拖六甲法用七千七百七十七人無問技藝但擇年命合六甲者擇日出兵可致太平直襲隂山乃止孫傳與何栗尤尊信之扵是拜京為成忠郎又有劉孝竭䓁或稱六丁力士或稱北軍神兵或稱天關大將大率效京所為京言非至危急吾師不出至城陥京引餘衆南遁皇明天啓元年南昌萬長生薦逸民全國威試之縣府不願受職仗義㓕賊云云一掌中勝筭其手中之卜或主將出勝偏將出勝或利則攻不利則守或賊来不来或多寡其占不差毫釐一混天陣主將綸巾羽扇端坐中央將㙜不用士卒止用五人手執五方㫌任敵人重困不能傷我倘深入其地九死無一生一隂兵變陽絶無人影之地而忽生軍兵岳立一陽兵變隂兵卒叢集之地而忽然絶無人影一火城不必深溝髙壘畫地為陳敵人入其界盡成灰燼一里止用十人百里千人一五砲不用人力發引攻打無休晝夜不絶一渡坑萬車持重抵敵飛過坑陥一堅甲即空拳衝入敵陣刀箭不能傷一平地坑卒十里可坑卒十萬二十里可坑卒二十萬錦帳懸鉤誘敵入營有死無生一煉火牛一牛可當百人一陥馬陣預㐲地中為穽一坦平地毫無形影人馬入其地一一縶其足其他蛇陣火帳水底蔵兵之属出神入鬼大驚小恠令人目張膽慄苟使得之惟一可以武㝎天下何必多為然卒無一試明祚以終其虚蕩無有可見作史者猶載諸䇿書何也或者妖術眩幻實有其事而措扵戎陣之間則無裨而然乎方術之家徃徃現異如于吉冷謙之徒雖壓之以雷威驅之以衆力猶指顧變化意態怳惚有不能捉摸者以此推之全逸民一事亦似非全誣不然彼亦心肝俱有何故唐突自衒奏之天子為露拙速辜之圖耶意者佳兵者殺伐之囿也殺機隂煽風雲為之變色雖鬼物亦將歛避彼呪魈咀魅之術固宜掀㪚無迹矣識理者所宜嘿究


乙巳獄 

中廟之世大小尹嫌怨漸深尹元老外以易樹之說傳播道路内以不利大君之說熒惑慈殿上撫大君扵膝上曰汝若公主有何難保之憂至或流涕仁廟嗣服慈殿忽下寡妾弱子難保之教仁廟毎㐲地慰安自此憂慮不豫盖當時宵小投隙猜嫌日甚内殿之疑阻亦有如此者矣乙巳變後人心未服恭懿殿之疾革託宣廟必欲雪尹任之寃至扵慟哭此盖有以也禍起之初大妃自内出諺簡一紙其槩云近觀國事人心漸至扵殊常吾則坐待死日判書亦聞其如此欲移大位扵公䖏恊力者寡未之能爾前日所教之事勢所難為前日所逹之事請速為之如是遲留則終致曖昧而死者不知幾人也扵竄元老時并竄元衡則人心之分岐必不至此矣此尹任使婢毛獜宻傳于恭懿殿者而判書指柳仁淑也公䖏指鳯城君也傳達之際誤失于内庭適為大妃殿宮人所得云云此事出扵暗昧誰知而誰明之耶恭懿殿之必欲雪任不獨為任之地也退溪甞云任固有罪此必有可㩀然朝廷之罪之也未有以服人心矣鳯城之啓發扵金明胤即鳯城之姑夫也鳯城稚弱而又必欲究治亦所以揺撼乎宮中為臣子者當此危懼之際阿附則得罪千古崖異則大禍立至豈不難乎以退溪之賢亦有循例署名之舉其立脚扵垂簾之論終被重律即李霖䓁是也可哀也已


大衍數 

周易折中曰凡方圓可以比例惟徑七者力周二十八圓周二十二合成五十是大衍之數又勾三其積九股四其積十六弦五其積二十五合成五十之數因而開方不盡一數則蓍䇿之虚一者是也方面之中函八勾股又不盡一數則蓍䇿之掛一者是也全方四十九中函大方六六三十六為過揲之數小角一一如一二六互乗為十二并成十三為掛扐之數其論亦可備一說盖徑一圍三即大槩言者其實徑七為二十二也筭書有方五斜七之說亦未精惟勾三股四弦五為凖合故其言如此以五十開方則七七四十九而虚一故其用四十有九也又七七方面之中除最中一數四隅各成橫三縦四之長平方又就其中斜開為弦則二四為八所謂八勾股也其最中一數不在八勾股之内所謂掛一也又全方四十九之中除六六三十六為大方則兩廉十二而其隅為一與三十六合成掛扐之數而三十六者即過揲之數也


乾坤䇿數 

平分周天各一百八十度日出入朦影昏朝各十八度共三十六度以加晝景合二百一十有六以减夜漏餘一百四十有四即乾坤䇿數也乾坤之䇿凡三百有六十當期之日故各一百八十者寒暑晝夜並行之體數也然陽生而隂殺陽明而隂暗故陽饒而隂乏陽盈而隂虚今以晝夜平分推之其自然之數如此若一歲寒暑之候則如邵子說開物扵寅末是亦先十八日也閉物扵戌初是亦後十八日也以故萬物之數萬有一千五百二十其従陽者六千九百一十二其従隂者四千六百八生氣常盛則為豐年善類常多則為治世其消息盈虚之理亦若是而已此李光地乾坤䇿數之觧也盖易之二篇合三百八十四畫而隂陽各得一百九十二畫也乾之一畫三十六䇿則與一百九十二相乗為六千九百一十二坤之一畫二十四䇿則與一百九十二相乗為四千六百八也然陽數自饒隂數自乏若以此與䑃影之加减者合成一說則未見得是且寅末戌初云者指夏至之日軌也若春秋分則日出入固在卯酉矣一日百刻而夏至則晝增至六十刻夜减至四十刻盖其增减二時有餘矣則日出扵寅初入扵戌末其說未可信


卦氣起中孚 

卦氣直日昉扵焦延壽成扵京房此已經朱子勘破然十二辟卦之義本義取之就房意論之則以震離兊坎直二至二分而二十四畫直二十四氣餘六十卦分排扵三百六十五日四分一之數則一月直五卦餘五日四分日之一通子納分為二十一分又與二十相乗為四百二十分均排扵六十卦則各得七分然則一卦各得六日七分也就五卦之中分為公辟侯大夫卿五者而復臨泰壯䓁十二卦當辟辟者君也是一君統公侯卿大夫而一月各得三十日八十分日之三十五分也盖一日分為八十分而五七為三十五也房又謂卦氣起扵中孚歴復屯謙睽升至臨先儒或以此觧七日来復之文曰自中孚六日七分然後為復其說有未可詳章本淸曰偶閱諸家有曰正月鯊鰡至二月鯉至三月鱖至四月鰣至八月黄▼(魚+辜)至九月蟹至仲冬豚魚至即中孚豚魚之象也唐人詩云江豚吹浪夜還風豚魚澤中之物而得風之性者卦爻取象皆時物之自然而然者也中孚卦氣漢儒尚有所傳也然房之圖錯互排列實難齊整或古者相傳有如此者耶按太初暦日在牽牛而揚䧺作太玄以牽牛起中首象中孚卦苐二周首象復卦中孚實先扵復在暦家所謂先天之候者其意亦如此也


安市城主 

髙麗金富軾引柳公權小說曰駐蹕之役髙勾麗與靺鞨合軍方四十里太宗望之有懼色又曰六軍為髙句麗所乗殆將不振候者告英公之麾黒旗被圍帝大恐終雖自脫而危懼如彼然新舊唐書及司馬通鑑不言者豈非為國諱之者耶又曰太宗英明神武不世出之君乆圍安市百計攻之而不克則其城主亦可謂非常之士矣惜乎史失其姓名也愚按何孟春餘冬序錄云安市城將即梁萬春也牧隱詩云誰知白羽落玄花世以為太宗中流矢失明故云爾此皆可攷


掘䑕去實 

蘇武荅李陵書云歃朝露而為飲茹田䑕以為糧盖掘䑕以啖之也史云掘野䑕去草實而食之註謂掘두001野䑕所蔵草實者非矣意者草實則必湏蔵去以為寒莭之食爾去蔵也又云幸頼聖明逺垂拯贖得使入湯之禽復假羽毛刖㫁之足復蒙連續然則蘇武之還盖贖而得之也不見扵史
[난-001]掘 : 取


隂陽動静圖 

大傳云天一地二天三地四天五地六天七地八天九地十此河圖之數也大戴禮明堂篇云二九四七五三六一八鄭註法龜文也此洛書之數也折中書為隂陽動静四圖若以陽動隂静論則數起扵上故河圖之一二本在上三四本在右六七本在下八九本在左而五十居中也一三七九動而相易二四六八不動也以陽静隂動而論則數起扵下故河圖之一二本在下三四本在左六七本在上八九本在右二四六八動而相易一三七九不動也洛書之陽動隂静則數起扵上故一二三本在上自南由西南至西也四五六自東南由中至西北也七八九自東由東北至北也一三七九動而相易二四六八不動也以陽静隂動論則數起扵下故一二三本在下自北由東北至東也四五六自西北由中至東南也七八九自西由西南至南也二四六八動而相易一三七九不動也此說亦好凡數學推至扵河洛而為極至今又従河洛究到其本原學易之不可闕也


大航頭 

齊明帝時姚方興者得古文尚書扵大航頭獻之按綱目王敦之亂温嶠燒朱雀桁以挫其鋒註桁與航通方舟也駕方舟以為橋又蘇峻之亂詔以卞壼都督大桁東諸軍大桁即朱雀桁也又王導梟劉胤首扵大航然則大航者即浮橋之名而非千百載永乆者古文之蔵在其間果何理哉其必後来之所為而非秦火以前物明矣


君子有終 

退溪先生之疾革筮之得君子有終之辭門人掩卷驚愕許眉叟有疾亦得此㕛眉叟曰余雖非君子其死矣夫果不諱余毎為人筮疾得此者皆不起


秦帝脫臏 

西征賦云筑聲厲而髙奮狙潜鈆而脫臏與史記異史云髙漸離擊秦王不中盖傳聞不同也此說出王充論衡曰漸離舉筑擊秦王中臏秦王病瘡而死此亦信書意者欲殺而不得只中臏骨或云不中宜矣怨毒之扵人甚矣以始皇之威毒幸脫扵荆卿之匕首又臏傷扵漸離之筑鈆及其東廵便遭張良之椎擊豈不心驚魂裭耶不知更有幾多利刃毒射蔵在暗裏雖欲悔得乎


别子有三 

按禮别子為祖継别為宗註云别子有三一是諸侯别子别扵諸侯也一是庶姓為大夫别扵不為大夫者一是自他國来别扵不来者余八世祖起為大官故㩀始得爵命之例㝎為太祖為不祧之廟人多従之者或云人家族姓逺世莫不有垂䕃不替者何可但以庶姓為凖耶此則不然疏云初雖為大夫中間廢退至其子孫始得爵命者則以為太祖别子不得為太祖也其義極分明或慮人不能遍考故錄之以備遺㤀


舜伊尹周公 

古經文簡其䖏變之間必有多少曲折今不可詳也但以見扵經者觀之疑晦難勝舜為堯之薦受終于文祖攝行天子事及堯崩三年之間為政扵國中未聞讓于丹朱及䘮畢始避何也湯崩伊尹放太甲于桐宮待三年而後迎歸三年之間為政者尹也天無二日而又不可一日無日尹恐不必稟令于太甲縦使不即其位猶即位也苟非湯意所授其敢爾耶天下為官者堯舜以来相傳心法而太甲不肖湯豈不知殷之得天下皆尹之功湯必舍太甲而傳尹矣然尹猶待太甲而與天下則此實尹之徳非湯之意也故三年為政而民心不疑若太甲終不悔過尹亦不必迎歸在尹必更擇聖智而禪其位所謂于湯有光苟使湯意在甲而尹偃然自居或太甲不悛又或尹死扵數年之間事將奈何此雖無考其意必然也何以為證周公之扵成王亦猶是也文王之世武王年已九十餘而成王未生也太王捨太伯而立王季文王捨伯邑考之子而立武王以其徳也則武王必不待未生之兒而捨周公也故周公之傳成王自是周公之徳非文武之遺意用此推之舜伊尹周公事前後一串表裡無憾也余讀金縢的見其如此而註或失之可惜詳在書經疾書不贅


鸛鵝 

左傳昭二十一年與華氏戰鄭翩願為鸛其御願為鵝余謂鸛棲必在髙巔如趙奢先㩀北山之類鵝性必歸水澤如武王伐商背水之類背水見尉繚子


唐亾始扵桂州 

淸人三章揭千古龜鑑及瓜不代猶足以䘮國况六七年之乆耶唐之亾始扵藩鎭其源起扵桂州懿宗時備安南戍卒八百别戍桂州初約三年至六年而不代遂作亂連陥州郡所謂唐亾扵黄巢而禍起扵桂林是也卒成亾國之兆是豈一二邉帥之罪可慨


唐肅宗 

李白逺别離一篇明是當時有此事而云爾註說皆不得其實矣玄肅之間事無不有温鞱之亂發唐世諸陵明皇遺體至破裂頭腦以銅絲纒褁其子同在宮中寕有不知之理是必張后李父之所謀而其子不禁也執此推之其罔測可見玄宗之還亦乆矣其間豈無姬御之在旁者以髙力士勒謫推之恐有女侍之逺投如湘妃之悲㘦矣凡史䇿所傳都不可凖信後輔國殺張后而不敢彰言代宗使盗殺輔國不敢正其罪綱目皆以殺書之亦似可疑意者銅絲纒頭之罪肅宗與張李同心為之有不可顯言故史臣諱之後世無以暴也如白詩所指者分明有通天之罪只有稗家略見之辭而已余今表以出之以見肅宗之弑逆所以然者玄宗窮阨至此未必無怨怒之萠而左右慫惥亦且及扵復辟一事其扵勒遷西内可見此皆史家諱掩矣


首級 

秦法斬一首賜爵一級說者謂後世忍心貪㓛之人乃至誣平民截死屍以為㓛次皆秦作俑之遺禍也方其戰酣有進無退既斬賊首何暇轉以持歸夫戰以殺賊為功或射或刺或毆或蹴其㓛一也方其乗勝必欲㫁首携歸必將反被賊之所害矣戰勝酬功都憑大將之報牒將在軍中亦當依卒伍之目見伍有伍長什有什長百有百長陣中得失必有傳信而知其實事也其間容有暗昧則只在功疑惟重之科而已此外無他術也宋張詠既平劉旴之亂有以首級求賞者詠曰當奔突交戰之際豈可獲其首耶此必戰後剪来又狄武襄傳云首級者秦漢以来有之軍士争首級以致相殺或以為貨售扵無功之人願一㘦寢罷有功則差次其勞全軍加賞無㓛則斟酌其罪全軍加罰其意亦善


愛一袴 

人主䖏崇髙之位聲音顔色莫不為羣下之窺伺故一喜一怒舒慘繫焉此韓侯所以愛其嚬笑也嚬笑無迹而猶且愛惜况衣袴之有用哉袴者工女織之積日成匹不自厚而貢之上人主凡扵用物湏念造作之難而天下有凍瘃不禁寒者則扵民必有所濟


陳湯㓛罪 

御戎有㝎法来則拒之去則不追也雖有一時利害不足計也郅支單于北胡而陳甘䓁斬扵康居匡衡石顯所謂失國亾逃者是也逺在西域非有剝牀侵寇之患勞師逺出將帥之利而非與扵利國安民雖有倖㓛不足計而矯制之罪自有㝎律此而不治後憂難防也


渾濬 

晉時王渾王濬之争功只决扵受詔先後公羊子曰出境而有可以安社稷利國家者則專之可也濬未受詔之前大㓛垂成何可復退而誤其機事耶况渾符未到吳主已降耶緣渾子王濟尚主之故而至檻車徴濬賞罰如此晉之旋得旋失宜矣


白顛 

秦風有馬白顛按爾雅的顙白顛郭註戴星馬也說卦所謂震為的顙是也額有白毛之名白毛在額若戴星然也奔䘮之禮出必戴星謂早發也衛文公勤政其詩曰命彼倌人星言夙駕星駕非戴星乎古者吉事齊毛故以毛色齊馬其名見扵爾雅者極多可攷一陽生扵二隂之下為震在時為晨朝在馬則有晨馬之象意者古時人君駕行之馬必用戴星之馬耶以物命時其義亦好


鵲巢鴟鶚두001 

召南鵲巢一篇文王后妃立家育子徳化之詩也為周室剏業之基所謂維鳩盈之者管蔡之徒亦在其中也後周公作鴟鶚두002之詩鴟鶚두003比諸武庚其曰我子亦喻管蔡而所謂我室者果指何物也即鵲巢也鵲貞鳥也作巢甚髙而結構極牢有子而人不見其交接詩人有取焉至三叔之亂而周公傷之舉以取譬不言其物承彼而言實非他意如後世作文之題目也推此看無不明
[난-001]鶚 : 鴞
[난-002]鶚 : 鴞
[난-003]鶚 : 鴞


微子 

微子殷王元子商既淪䘮攘竊犧牷祀不血食故微子抱祭器而行遯其意為不廢祀饗也是時天下已大亂不復宗殷微子遜荒不知何地而盖與舊臣耉長不廢殷祀扵一隅則紂之所不能禁周之所不必問也武王之命曰予嘉乃徳曰篤不㤀上帝是歆下民祗恊上帝是歆恐非前事預度則必以已驗者言所謂不㤀者指此也然則微子之抱持祭具安知非並與郊天而遵行耶至武成之後獨夫既䘮惟微子舊有令聞肅恭神人郊廟不廢則果何名而更致天討耶其勢如漢之劉備而殷祀不絶然天下一統不可以苟全故微子亦抱祭器而歸周知周之必將崇封而不殄厥世也是以受封中國永世無窮與八百之祚同其休咎其比諸殘微不振數傳而夷㓕者得失何如也此與新羅敬順王事彷彿相類故備言之


序卦 

先儒疑序卦之非聖作余亦不信其文如俚俗諢語無甚發明矣蕭漢中序卦說自師比以下丁寕印證不可誣易序者古今所未觧惟蕭氏見得七八分可喜此决是出扵先天圖其中苐三圖遯壯一宮有誤恐與家睽一宮錯換也其他一一有證寕容此一段之獨違耶歴數桃杏之實衆桃而一杏衆杏而一桃豈不可辨識耶若移家睽扵咸恒之下則與蹇觧相勘沕合而遯壯晉明依舊相聮為其中宮不然則如桃樹上一杏㫁無是理然則遯乾包艮震晉明夷包坤與首乾之下坎包震艮之屯坎包乾之需相照亦似有理也其故何也彖象十翼之次苐本非古初之例皆後人為其考閱便而移易附見也序卦之文既出乃依其說編入如此歟不敢質言


王侍中 

黄山谷跋宋仁宗賜王太尉手書云大同王侍中力戰陥没為虜所生得遂富貴扵虜庭而能不㤀藩邸舊恩以忠信囘豺狼之心休兵息民不惟虜人稱道沙間王乃能盡忠扵兩主當時士大夫亦有微管之歎章聖皇帝錄其修睦之義因給其孫雲而仁宗以諸子幼少不絶其祿賜又跋陥蕃王太尉家書云酈寄賣友而存君親况王公不殺身又易其姓而使北虜息其無厭之心以従中國之信義賢扵李陵逺矣所謂王侍中不見扵史而其事極異雖不可責以貞固大莭至其末梢收拾又不可得宜山谷表之也按左編云真宗咸平六年雲州觀察使王継忠與契丹戰扵望都契丹執継忠以去又云故將王継忠為契丹言和好之利契丹以為然遣李興以継忠書及宻表詣莫州部署石晉議和晉以聞于朝帝遣曹利用詣契丹軍帝自將御契丹次澶州會其統軍撻覧額中牀子弩死契丹請盟而退契丹遣使以兄禮事帝引兵北歸宋大赦天下省河北戍兵之五緣邉三之一通互市由是河北民得安業此盖継忠之力為多是宜真仁兩朝之恩顧特厚微管之歎出扵士大夫則澶淵之功亦豈寇平仲之獨辦耶不可以外臣而忽之也此與韓延徽事相近而心迹又别讀史者考焉延徽事見綱目昭宣帝天祐十三年


鳥獸草木名 

詩之緖餘多識鳥獸草木之名故二南二十五篇中物類之名已四十二種孟子曰仁民而愛物民如同胞物亦吾與也鳥獸有知覺之心與人同但無義理之心草木有生長之心與人及鳥獸同而但無知覺之心人則三者俱有所以為羣物之主三者皆天地之所賦而同育扵覆載之間特有偏全之殊也人豈可以其踈逺而遺㤀之哉不㤀則湏識其名比如家衆雖多撫而愛之則必先識其名也詩貴比興必以其物苟不舉名何以取况余謂有物則有則有則而後有名恐無無其象而取義詩中先言他物而無所取象云者必以今人之不盡詳也夫豈公然攬取不干之物若識其名知其性氣之如何豈非讀詩之要訣耶


四皓為師 

晉愍懐太子之廢也閻纘輿棺上書曰漢髙皇帝欲廢太子後四皓為師子房為傳竟復成就此不見扵史傳也晉世承漢必有考信而云爾子房之行少傳事無可疑者四皓既滯帝京則亦豈不尊而師之耶古者帝王必有所不召之臣所以能平治天下自秦以後友臣之道全没無聞漢祖易以寬和而斯民歸心其必留意師道有以貽後也四皓者起自山林天子之所致敬豈爵祿之可呼使乎宜留之邸苐有事則徃訪不以世務拂逆之故師之而不敢友此史氏之所遺也三老本州里之稱而因為師傅之號此又尊而不官之證也然則四皓為師亦無可疑後辟多自尊而不識此義所以道亾不復也按易卦五為君位五上又有上九一㕛即尚賢之義也嗚呼何可復見此氣像耶髙祖去古猶不逺流風猶有未盡泯者故其傳國之制有此可觀由是言之四人之不還山不必訾議時君既如是尊敬而不敢加爵則雖不見施設之如何不害為際可公飬之仕也受調護之託何可悻悻然去之後章帝之扵張鬴先行師弟之儀後行君臣之禮其不肖如此也既稱師弟獨不可以崇髙尊之耶所謂學而後臣之者夫豈指此云爾耶上九尚賢之義宜後世不復見矣


黒眚 

書云眚灾肆赦過誤而非故犯謂之眚如赤眚黒眚之類不過非天變地震之故而意外恠異之物以色名之也其中黒眚最害宋時一見而神宗崩再見而哲宗崩漸至晝見大作扵政和間毎云若裂屋摧倒之聲其形丈餘狀如龜或變人形或如驢黒氣蒙之氣之所及腥血四灑二年乃息此微宗所以常畜豬扵宮中以其血禦之也後明之末亦有此異至入扵家人巾箱間乖氣致異形貌無凖大抵多生扵宮掖皆宦妾之所聚也後世男椓女閇人道不通其數益增寃鬱之氣逹于穹壤夫草鬱則腐樹鬱則蠧人鬱則病鬱之不通莫此為甚為妖為恠何所不至黒水色也厥咎在隂男女隔鬱氣聚成物黒眚之灾亶由是乎


神理在上 

易曰本乎天者親上本乎地者親下氣本乎天形本乎地故氣無不上形無不下也子曰骨肉歸于下䕃為野土其氣發揚于上為昭明焄蒿悽愴此百物之精神之著也此不獨指人死之鬼雖禽獸昆䖝草木皆然凡地上皆天天包地外重重疊褁如䓗頭然其氣淸明不能蔽隔術家以日月星辰為證有九重之說其實不知更有幾重包在也人物之死必有餘氣氣必上騰騰有髙下各有分限盖地雖成物必待天之下感而成物所謂天地絪緼萬物化醇是也其感也原有髙下之别比如霜露之感距人不逺至雨雪則稍髙可以驗矣是以草木昆䖝之類其所感最低故其氣騰亦然至禽獸稍别人死之氣其最上者也就其中又有髙下之别若其感扵日星之天者必歸至扵其所聖賢是也詩曰文王陟降在帝左右是也其他各随其所感之天而止焉夫鬼神者氣之精靈氣無不盡故神無長存之理但有乆速之别聖賢之神稟生自異故其㓕最遲或有延至千百年之乆與凡庶不同至禽獸草木推此可見夫一圎謂之天主宰謂之帝其曰天曰帝莫不稱量名之靈明顯應降福降禍若人之好惡然與後世不同其義何居天地之生乆矣豈以若干歲月而有異㢤其曰天老不靈者殆井蛙之見矣以地上之人論之古有神聖之人為王為帝而自周公孔子下而為臣周孔均為聖神與堯舜文武不同此數有汚隆也然則後世之人宜亦無陟降左右者也天之化生萬物如人之胚胎子姓故營衛交運自然而化何甞有知覺者與有力哉天道亦然天何甞有知覺之心臓随物輒應但有好生之理而已因其理而財成輔相者人也聖王之陟在左右與天合徳作福作威有以警動乎下界者皆神鬼之宣布也自三代以後上既無物下豈有應迹比如聖君端拱無為輔相諸臣承順出治天下咸稱君命何以異是至扵季世神理無此氣像或惡鬼中間用事一反正理天亦無奈何也


四始五際 

漢郎顗上書云四始之缺五際之戹余昔遍考四始五際之說略有發揮家姪秉休之錄尤覺詳備故重載扵此以待後閱焉漢書郎顗傳云四始之缺五際之戹翼奉傳云齊詩闡五際之要皆是也又韓詩外傳云五際卯酉午戌亥也隂陽終始際會之歲扵此則有變改之政此非嬰之自剏其源則出扵緯書春秋緯演孔圖曰詩含五際詩緯汎歴樞大明在亥水始也四牡在寅木始也嘉魚在已火始也鴻鴈在申金始也又曰午亥之際為革命卯酉之際為改正戌在天門出入候聼卯天保也酉祈父也午采芑也亥大明也孔穎達正義云亥為革命一際也亥又為天門出入候聼二際也卯為隂陽交際三際也午為隂謝陽興四際也酉為隂盛陽微五際也愚㩀詩緯汎歴二字竊究四始五際之義盖以周詩配歲運而稽其隆衰之際也大明屬亥者亥當隂極抗陽之際則有革命之象而大明言武王伐商之事故相配也四牡屬寅者寅當陽之始則有始治之象而四牡言君勞使臣勉勵圖治之義故相配也天保屬卯者卯當隂陽交際之時則有従亂漸治之象而天保言下報其上增益漸盛之義故相配也嘉魚屬巳者巳當陽之盛則有昇平之象而嘉魚言君臣宴樂之義故相配也采芑屬午者午當隂謝陽興之際則有撥亂中興之象而采芑羙宣王中興之政故相配也鴻鴈屬申者申當隂之始則有將亂之象而鴻鴈喻宣王流民之怨故相配也祈父屬酉者酉當隂盛陽微之際則有従治入亂之象而祈父刺宣王暮政之亂故相配也四始名義本自著焉五際之亥午當隂陽極盛之際故皆有大段變革之象卯酉當隂陽交逓之際故皆有微瑣改正之義韓氏所謂隂陽終始際會之歲有變改之政是也詩緯既云戌在天門出入候聼而正義又云亥為天門候聼者乾戌亥之間則戌亥有天門之象而戌者狗也又有出入候聼之象詩緯従戌狗言故曰戌在天門正義従天門言故曰亥為天門文雖少别而其義則一也愚思周詩之治亂與歲運之盛衰本無交涉而今觀詩緯強加安排逐一配合則終歸旁術非可尊信而堙没不傳亦為可惜故謹依其說排列作圖而略加註釋扵其下好古之士庶或取焉吾得此說而究之此不過周末拘儒因成周之始終治亂而鋪排勘㝎而云爾非後世之可述也讀詩者只掇拾舊說疑其有藴蔵深宻者存故說出破惑也


晉悼公 

虞舜御極則羣下化之凡命官必濟濟相讓文王之朝士讓為大夫大夫讓為卿虞芮之君乃相讓所争之田為閒田而退天下聞之歸者四十餘國說者以是為文王受命之符是豈人人賢徳耶有所受之也後来倣其道者惟晉悼公是也時荀罃士魴卒使士匄將中軍辭曰伯㳺長扵是荀將中軍士匄佐之使韓起將上軍辭以趙武又使卛黶辭曰臣不如韓起韓起願上趙武君其聼之扵是趙武將上軍韓起佐之欒黶將下軍魏絳佐之此不獨讓己爵必推與賢人不獨例辭必以己下之不事虚文實徳表見故當時君子曰讓禮之主也范宣子讓其下皆讓晉國以平數世頼之刑善也一人刑善百姓休和可不務乎嗚呼此便是舜文禮讓之風也由一人之刑善雖以欒黶之汰侈亦従而和之莫不草偃其效至扵民風之休和子曰能以禮讓為國乎何有觀一能字貴其誠心感物也為人上者湏知此意必待其能讓而後許之為人臣者知虚偽之無益而必欲勝己之在已上則何憂乎妨賢而病國乎


悼公一人 

官人之方晉悼公得之矣其始即位也凡六官之長皆用民譽舉不失職官不易方爵不踰徳師不陵正旅不逼師民無謗言後椘將謀晉子囊曰不可當今吾不能與晉争晉君類能而使舉不失選官不易方其卿讓扵善大夫不失守士競扵敎庶人力扵農工商皀隷不知遷業韓厥老矣知罃禀焉以為政范匄少扵中行偃而上之使佐中軍韓起少扵欒黶而欒黶士魴上之使佐上軍魏絳多功以趙武為賢而為之佐君明臣忠晉不可敵事之而後可然則椘強猶然天下之通論可見臣忠由扵君明治朝之臣或多能或正諫則有矣其推賢以上之不耻身之居下寥寥乎無聞實徳之孚人可見又將拜將先蒐于綿上以其事責之也與後世之以愛憎授任異矣君臣交讓察其賢能不憚超陞任材而不拘常格也新軍無帥難其人使従扵下軍則非其人不授也始欲以韓起將上軍起讓于趙武又使欒黶黶辭曰臣不如韓起起願上趙武君其聼之遂使武超四䓁將上軍使起佐之使欒黶將下軍又以新軍屬焉貴其能讓也明年遂舍新軍無帥則寕舍之而不可使充位具此五善寕有官失其人之歎又以息民為急輸積聚以貸自公以下苟有積者盡出之國無積滯亦無困人公無禁利亦無貪民祈以幣更賔以特牲器用不作車服従給行之九年國乃有莭三駕而椘不能與争凡有國之要都在用人與優民其政如此宜春秋二百四十二年間一人而已繼覇何論


官箴 

古者仕扵國者居官任職必有官箴其詳不可聞只有虞人一箴見扵左氏傳襄公四年云周辛甲之為太史也命百官官箴王闕其虞人之箴云芒芒禹迹畫為九州經啓九道民有寢廟獸有茂草各有攸䖏徳用不擾在帝夷羿冐于原獸㤀其國恤而思其麀牡武不可重用不恢于夏家獸臣司原敢告僕夫辛甲周武王時太史按漢書藝文志有辛甲二十九篇此或見扵其中班固已及見其詳也此又有所祖夏書云毎歲孟春遒人以木鐸廵于路曰官師相規工執藝事以諫其或不恭邦有常刑刑者墨也按商書三風十愆臣下不匡其刑墨上下勘照殷因夏禮也


董洽 

漢元帝易樹之意因師丹不果後國亾扵元后之手王氏之禍皆階扵外戚太盛也然未来之事非師丹所測君子不以咎也衛瓘之撫牀逆賭其必然非置死生扵度外不能使晉武従其計寕有賈氏之患哉若宋之董洽即衛瓘之䓁倫而尤有難及者光宗之后李氏即嘉王之母其惡自髙孝之世已著孝宗將内禪語及二府二府交䝺獨知樞宻董洽無語帝問之對曰太子誠克負荷顧李氏不足母天下帝愕然洽徐奏曰陛下問臣臣不敢嘿臣既出此言自今不得復覲淸光陛下異日思臣言欲復見臣亦不可得矣後后得志其悍妒狂暴古今罕有孝宗撫几曰悔不用董洽之言孝宗真可哀人光之被脅已可憎上皇在上亦畏懾不能動手可乎禮有君之父有廢疾則受國扵其祖之文光之性狂已著若使數李之罪而廢之令光傳位嘉王則名正言順而更無許多難䖏矣後李氏為光宗擠墜不得良死史氏諱言云


王安石 

蘇氏辨奸論云衣臣虜之衣食犬彘之食不近人情者鮮不為大奸慝此指王安石也此非君子之言也世間自有性本如此者或有強心而為之猶是用力作苦之倫比之扵索情恣行為何如也雖曰大奸有如此者亦安知其非性近而然乎余甞謂汲黯之刺公孫不乃為倡起侈肆之亂風耶公孫之約己飬士初非汲之所及也君子寕為人所欺不欲訐人之隱慝也如誤食釣餌之類朱子已說破無藴矣夫惡衣惡食君子不耻故古語云好衣不近莭士軆粱穀似怕腹中書所存既熟習亦成性論其學謂執拗誤國誠有之若科以欺世取寵則渠必不服矣余扵此深有歎咜者古今君臣際會最是難遇管仲諸葛之後惟安石在苟能順民心而囘古道捨財利而行仁義時君必従之易其褊心收召羣彦如程明道司馬温公之徒濟濟彚進左右翊賛庶幾王道之復行失此機會迷舛不囘徒成乖亂之歸夫法弊乆矣理不可不變只緣安石一著人皆藉口作戒完成㫁案以為法不可通變雖弊宜守此甚痛惜自此以後人雖欲齟齬下手百口咀呪萬手拏戲使不得容其作為此又天下不復治之機穽奈何念到此可為痛哭流涕


唐不立后 

國之亂政椒房也權臣也宦寺也三者之威勢皆憑倚人主而成及至勢成則人主或無如之何也椒房者君之母與妻妻有時乎制扵夫子扵母何哉或君不能制命大臣猶或可以委曲周旋扵其間也又或大臣不忠國人共攻庶幾人主之開悟也至扵宦官身居近宻迹不外形先結扵君次結扵后妃斟酌淺深劑量冷熱浸漸而入投機而發與宮掖合為一體既得乎上則外臣不過招呼而至何憚之有此古今之鑑也唐自張后之後未甞有正位長秋者史所載皇后皆所生子為帝而奉上尊號也然文宗崩既有太子仇士良䓁廢之而立武宗武宗崩既有皇子諸宦官廢之而立宣宗宣宗崩遺命立䕫王王宗實䓁廢之而立懿宗由椒房虚位宮闈無主所謂皇子皆無寵無位之人而宰輔隔在外庭故中人遂得以肆行無忌也明太祖患大臣權重不立三公只使大學士入閣辦事雖位在尚書之下這便是三公事無所益閹璫得以擅權宰相皆其奴隷君勢益孤遂以亾國其事與唐之不立后同歸扵愚暗不通也惟南唐李主不以外戚輔政宦者不得預事他國所不及然力弱勢屈終為趙宋攘臂以奪宋則刼其國而學其政累世頼之


宣陵孝子 

漢靈帝時有宣陵孝子蔡邕論其不可綱目略載之余考本文有云東郡有盜人妻者亾在孝中本縣追捕乃㐲其辜所謂姦軌通客是也靈帝不但不用其言乃詔更為丞尉焉此亦歎息痛恨之一段


漢非堯後 

漢史以髙祖為堯後世無異辭惟唐劉知幾撰劉氏家史及譜考上推漢為陸終苗商非堯後按㩀明審議者髙其博渠必有所證而然也後世人必曰某姓某之後楊用修云古之平民皆無後耶其言亦是劉累之說不過漢人之傅會何足信故郭崇鞱千古留譏而狄靑所以為不誣其祖也不獨此也令狐綯為相而諸胡氏皆變為令狐當時有諺云自従上相登庸後天下諸胡盡帶鈴民風古今一致近看鄕民冐錄先系或封築無主塋墓視作祖先誇其貴官顯仕日乆之後何以辨别


鄭綮君子 

天道益謙人道好謙謙非強為外貌自知不足故也知不足然後方有受益之地然後可以進扵道矣唐之鄭綮古今人傳為笑囮余謂不然其與不學無術傲然自大者何如世盖有此䓁人十居八九世道之乖反都由扵此其未逹盜不敢侵鄭使君寄庫錢則其人可知也喜為詩滑稽不避當路乃自䖏以東方朔之類入䖏内班宰相杜讓能之弟弘徽為中書舍人綮以兄在中書弟不宜同居禁近封還制書不報即移病休官未幾以左㪚騎常侍徴還朝政有闕無不上章論列執政懼常置㪚地及為宰相累表遜讓不獲則視事儼然守道無復詼諧終以物望非宜自求引退旋即乞骸致仕而卒夷考平生有謙光而無㸃累君子人歟君子人也唐荆川左編載諸守成相其意亦宜矣衰亂之際若得如此軰數人猶為彼勝之歸矣


主静 

天動而地静静為動根如人形外而心内故心為形根也論人而不源于天則道為無本故周子作主静之說立人極焉如夜行者視極而四到可别也程夫子兄弟同出濂溪之門惟人極是述言或出入豈有偏歧之患退溪先生特舉楊두001濂之說謂兩程議論不免少貳則過矣只言主静人便和坐静入禪看此觀者之多疑非本語有病白沙醫閭何足以累及兩先生乎結析不足益添枝葉不嫌繁夥不乃為大義之反晦耶所以後来問學愈難容喙也敬齋一箴朱子荅南軒書其義備矣南軒專是主静朱子易以主敬主静而静中有物則便是主敬朱子舉来書之意云所謂要湏静以涵動之所本察夫動以見静之所存動静相湏體用不離而後為無滲漏也此數語卓然語意俱到然則所謂主静亦何甞一毫涉乎禪味耶余昔謁畏庵李敬叔先生以南軒主静說為無瑕曰静而無物固是禪既知學矣寕有是理只云敬則初學猝難揍泊湏先加主静功夫畢竟與敬合余歸而思之主静之說只是如此
[난-001]楊 : 揚


衊辱先聖 

忽必烈之時專尚佛法降先聖為中賢黜其廟扵外至成宗而復之元史諱之也其侮辱未始有也至我東燕山君則先聖祠宇變作梨園位版初移太平舘又移掌樂院又移西學積置䙝䖏講堂為興淸滛戲之所至靖國還安其事比元十倍衊辱矣燕山置不論元成宗一反祖訓辦此竒特豈尋常世主之䓁倫


陳迹論成敗 

人毎以陳迹論成敗所以多失也如以藥劑治疾人疾有淺深之差而藥力又有猛歇之不同何可一視而均治耶向使漢文帝即位扵韓彭英布之間天下未必昇平使武帝不當文景之後必無全安之理郝甑山此語為讀史之明鑑也以余考之古今興亾莫非時勢所驅而成未必由扵人之才徳史䇿所見者多出扵善善惡惡之偏也其曰積徳累仁亦非也如柴周之盖世英䧺威恵浹民而適值五季反覆之際宋太祖以一權臣乗其子㓜一夜攘臂而奪之勢位既得貪慾無厭直欲呑盡四海江南李主邦域雖小施為政令無小虧闕殆後世之令名賢君宋祖直以強力掩覆之其事令人氣湧不平安在乎應天順人此特一事觸類皆然也秦始皇購得侯生侯生知其必死仰面數其罪始皇嘿然問其可救之䇿生曰已無及坐而待亾矣此又不知變矣賈誼之論秦得之天下之怨毒極矣使二世得中主之佐一反前轍蕩除其所以亾者與百姓同休息事半㓛倍秦未必不再國矣柳宗元得之為箕子廟碑云使紂惡未稔而先斃武庚念亂而圖存此事之或有者也當山東之未亂子嬰能行衛文燕昭之政天下豈不易慮而歸向耶


姚崇張循憲 

姚崇之為相也匹夫之才也自詑為管嬰齊澣謂管晏之法雖不能施扵後猶能没扵身公所為法随復更之似不及也可謂救時之相耳其為含諷也至矣孔子曰進賢為賢乎用力為賢乎鮑叔進管仲未聞管仲進賢己之才也故管仲死齊國遂亂其没扵身亦幸矣崇也不能進賢退奸徒以譎詐禦世簿牒裁决亦随復更改則未盡允愜可想而驕矝侮謾發扵色辭反不如盧懐慎慎重遲滯一事之誤㫁害及無限崇則不計也縦諸子納賄貽譏當世又不及盧懐慎之廉謹自守平生技倆無一分推賢讓能意思其餘不足觀其時宰相之器惟張循憲其人也循憲之使河東事有難决問吏曰此有健客乎吏以張嘉貞對即召見咨事嘉貞為之條析試命草奏皆意所不及他日武后以為能對曰皆嘉貞所為因以官讓后即召拜監察御史擢循憲為郎賞其得人也循憲縦曰少魯以此為心扵為政何有一循憲在位百千嘉貞無所不具大學即聖賢傳心之書其終云若有一箇臣㫁㫁兮無他技其心休休焉其如有容寔能保我子孫黎民尚亦有利循憲有之如姚崇軰少有才驕吝媢嫉亦曰殆哉


上書囊 

史稱漢文之儉約專舉露㙜一事此猶未也百金是中人十家之産其費許多中主之所商量其寵姬之衣不曳地是在尺寸之間雖若無甚利害然衣必人人皆有寵姬尚爾况餘人哉曳地而尚惜况錦綺寶重哉推之日用事物如雨㸃增澤蚊聚成雷虚耗浪費暗滋隂長為天下鉅蠧者不知幾何哉至扵集上書囊為殿帷者尤見竒特帝之意欲以此示人也以無用補有益天地之通義也腐臭生新竒新竒復化腐臭盖天下無棄物也陶人棄索車人掇之屠者棄銷鍜者拾之以有餘待不足天之道也故古人合以命之曰天物懼人之不達而暴殘之也如文帝者中心儉徳誠達于外護惜天物憂畏民疾若痒痾之在身觸境皆覺一事之微而恩遍于天下豈直十家之産也哉孰能以此箴儆于九重哉


楊綰試法 
 
唐之楊綰相業無甚赫赫余謂使其乆在位當出姚宋之上值元載用事特立不屈其始輔政御史中丞崔寬豪侈即日遣人毁其池觀堂隍京兆尹黎幹従騎百數省留十餘騎中書令郭子儀在邠行營方大㑹除書至音樂㪚五之四他聞風靡然自化者不可勝紀此儉約孚人故也雖無技能正己物正斯過半矣其所建白者必先以科試為急盖唐承隋廣餘套只開賺人一竇使天下低首躡足相率而入其套中然猶試䇿而已至髙宗時考功郎劉思立始奏進士加雜文明經加帖括従此成俗公卿以此待士長老以此訓子其明經則誦帖括以僥倖又令舉人投牒自應欲其返淳朴崇廉讓何可得也設科求士將以任政雜文詩賦之類何干扵治體不待帖括而民風渝盡矣今我國七書俱誦兼之諺釋雖張廵之記性未易能辦是以阸扵程式之内移步錯迷求明而反晦欲博而還窄今之得經科者八九是無文也况應舉之名猶存其實自舉虚實雜遝冐濫益無以别也此一㘦為害敎者求便而必立為楊廣之嚮道可為痛恨楊綰則請置孝廉科令縣令取行著鄕閭學知經術者薦之扵州刺史考試升之扵省任占一經問經義二十條對䇿三道上苐任官中苐出身下苐罷歸餘明經進士並停有沮之者終不行夫事之可不可人也行不行時也人扵時何哉此說若行豈特唐室之幸民到于今頼之矣先取行義則民知自重矣應舉而不自舉則奔競熄矣鄕舉州選而升扵省則累閱而無僥倖矣任占一經則學專而免汎濫矣問義二十條試䇿三道各自書對偽濫無以間矣其言㘦㘦中窽夫然後三年一比之外大小雜進之科一併皆罷則容士子讀書講學之暇矣依大明席舍之規一舍一人禁其借述而别遣御史詢訪覈其冐薦及私抑不進既進之後揀其魯莽違理若干人張㮄示人責歸薦主則傝䢇者不敢售矣如是豈有不得人才之理然此畢竟就才上論非訪徳之術必如古者三物興動然後方可世固有不求士之君而無不可求之士其待聘者士之本情故曰儒有席上之珍也後更無見識到此者只有宋熈寕間遼立賢良科宋則放而為之未幾罷至哲宗復之而旋罷遼則不復言罷意者乆行也我國賢良之科静庵趙先生所剏也比之楊氏孝廉科煞不及也賢良則只憑京府之薦而孝廉近扵鄕舉里選矣賢良只憑一薦而入對孝廉則先問大義二十條僥倖無所容恐静庵考不及此耳當時賢良之罷㮄只緣宵小之誣善而非與扵設科其後獄既飜矣罹禍者莫不褒崇矣誣搆者反坐矣㮄既復矣國是扵是大㝎矣獨扵賢良之科則無一人奏而舉行者可異也賢良而尚然孝廉奚論


商鞅變法 

商鞅之變法也曰愚者闇扵成事智者見扵未萠民不可與慮始而可與樂成此言固然秦守衰周之餘基惟以射獵為業猶未及扵富國強兵之術非革易舊習不能鞅則必勸其振作剝換前跡不然依舊是一小國矣甘龍曰聖人不易民而教知者不變法而治因民而敎不勞而成㓛緣法而治吏習而民安之其言本自當然民俗法令不至乖反實合順時而安行是謂舊貫之可因何必改作是以殷革夏政周革殷政未有當改而不改者也至杜摯則曰利不百不變法㓛不十不易器此非摯之剏說本牛賛之諫趙王者見戰國䇿是必當時不刋之名言也商其意不百不變則固有改之之理但欲詳其輕重之分耳利少而害多中智可辨奚待乎十百如振衰為旺將頽復存機决扵飜覆手之間而成敗繫焉則其事豈直十百之間哉太子犯法至扵戮其師傅則必也罪關重大不容不治較之以後事可知其為人也奢僣妄作必欲與之乖反則鞅事不成矣鞅喜㓛者也以身殉㓛死生何屑其舍人無驗者有罪即明道之行扵晉城者鞅豈自悔然所謂變法即従法弊之極為言詩曰不愆不㤀率由舊章言先王之典具矣其弊也即與先王之典弊之盡矣變其弊而従先王何害之有鞅則不然專以興利為主刻薄為急所以終敗也法令寬緩風俗益奢奢則權力者勝而小民受害太子及師傅者必是無逺慮而重豪侈與鞅為仇必欲毁其法鞅則反之然小民必悅故終頼之而傡天下也若宋之王安石變法而民不悅不及扵鞅逺矣大抵二子之本領不離扵財利其扵率由舊章果何如也宋司馬光言扵神宗曰使三代之君常守禹湯文武之法雖至今存可也此亦不愆不㤀之意也愆則舊章漸弊矣㤀則不思修舉矣年代之乆或不免堙廢不振則継述者輒以更新之與經始同則如大屋雖有朽敗之患随其缺䖏易朽以新改敗以完千百年而此屋恒全何必改革然後可耶子曰殷因夏禮周因殷禮損益雖在所因則不改惟其不改故百歲두001而可知也以此言之三代亦由舊章也易所謂變通者不過如此
[난-001]歲 : 世


漢朝三老 

蠱之上九不事王侯髙尚其事此後之䖏士之類其人也蠱之為卦君弱臣剛不可有為之時只言家中之事不及扵幹君之蠱而君子歛迹隱䖏獨善其身之時也不然君子亦何甞㤀天下哉故曰志可則也惟其可則者存也秦并天下務在愚民䖏士之名遂絶雖或有人不過遁避山林苟全性命如商山之四老是也于斯時也上聾下喑舉一世而黒甜自漢髙知其然也舉民年五十以上有修行能帥衆為善置以為三老鄕一人擇鄕三老一人為縣三老與縣令丞尉以事相敎以十月賜肉既而至洛陽新城用三老董公言為義帝發䘮討逆此漢廷羣臣之所不及而惟董公發之其實髙祖導之也三老者父老之尊稱託名扵鄕縣之間不以爵號加之待之以上九無位之地尊之亦至矣商山之老亦類也其至以太子託重而未甞臣之晉閻纉之疏云恵帝以四皓為師子房為傳竟復成就是豈無考之言也良之為傳史有其文而髙祖數三傑直名蕭何韓信至良不舉姓而稱字亦尊師之義也是時漢無太師則四皓之不官可知其不復還山則恵帝所撰四皓碑可信然則致之扵朝而不加爵命與三老之禮一例也後自文帝歴宣元之世歲致厚饋扵鄕三老至明帝始舉飬老之禮莫非髙祖之遺意也中間壺關三老茂又出論國家大計然董公無名茂無姓盖亦尊之而不與扵事故不復有聞也盖甞考之三老出扵六鄕之制至秦無迹髙祖復之其員則未必備而三老之名猶存也及漢祖聞大義之說亟稱夫子敬奉教不怠則不失大易尚賢之義也惜乎飬老之禮自髙貴鄕公遂絶而惟北朝魏孝文周武帝躬行憲老乞言之禮儀制可覩也自此以下無考也書云與治同道㒺不興與亂同事㒺不亾終始慎厥與惟明明后其首置三老漢祖之所以興欲慎厥與捨此何以哉我邦雖偏小其有興衰一也未亂猶興况未衰而先圖耶不湏别立名號今四方有書院之稱而中必擇長徳一人為院長朝廷仍以申飭揀其一郡一院而或郡大則數院郡小則數郡而一院特立貴無位髙無民之員仍其舊號歲時存問依漢制致饋而守令差人以君命將之其致饋拜受亦有式例又以時會諸生講學勸教守令逐年一會以重其事軆闕會者例罷其職然後凖古者乞言之禮使院長集議論列使民隱得以上聞主上採納而條答如漢塩鐡論豈比㙜閣之風聞塞責者比哉


勸農 

勸農之政人但知平常無事時為之不知軍旅間尤是急務昔劉琨之在晉陽民負楯以耕屬鞬以耨其備豫有如此也只如我國壬辰七年之燹苟不營此齊民何以為命國家何以經用東征之大小戰士何以責應當時遺事咸有載錄而不見言及此者大是欠闕况我民多食為能臍腹不膨便至飢頓將何以抵敵古人論兵以飽待飢為最勝之筭投其閒歇勸其耕稼不可少緩也蕭何之㓛專在給饋餉不絶糧道漢之所以勝椘也何雖才能何従而得此彼本沛之椽吏故先覺如此在秦時先繕治河上塞而故秦苑囿園池令民得田之秦本崇農富倍扵諸侯何又従而務本如此出而對壘急築甬道食敖倉粟項羽終以食盡敗亾其幾可見後来得其義者惟趙充國也其自薦曰無逾老臣盖従少及老若小若大羣臣徒事繁冗都不識農之為本根故屯田一奏始非而終是果然千羊之不及一狐矣當時力主者魏相一人也尚論者猶恨其不以具瞻推讓也夫君之職以飬民為先則輔相之任亦不過導飬黎庶也人或農不勸而務歛粟則異矣


七十致仕 

七十致仕聖人酌量其中而言之如䘮三年必除也大防在此何可違也子夏閔子哀樂不同而皆稱君子可以見矣姜太公或云七十五或云八十其過七十則均矣當時鷹揚之責太公任之不可為嫌也古者䘮期無數後世聖人㝎制以後則其敢違耶昔鄭武公年過八十入周為司徒則亦短䘮之類不足屑道也後俗私勝㴞㴞是干進務入一日之淹如飢待飽一步之退如寒奪衣十回彌縫百道援譬完成己私而後已何哉彼必曰筋力尚強然求之一世五十強仕者非我則無人耶聖人母意必固我我者讓之反也千言萬語畢竟歸宿則我也非人也此私欲之窟穴讓道之陵夷也晉庾峻云非元㓛國老可聼七十致仕則士無懐祿之嫌矣父母八十可聽終飬則孝莫大扵事親矣吏歴試無績依舊終身不仕則官無秕政矣能小而不能大可降還涖小則使人以器矣此數語為知進不知退者戒宋之文彦博八十而還入相府既還相府所辦者何事使無此人更未有潞公比耶此不過嗜利之鄙夫為後世口實特舉以辨之


文帝賜金 

漢文帝惜露㙜百斤之金曰中人十家之産是十斤為一家之産也古俗之莭用可見萬乗之主而費用不濫所以天下皆富也其即位賜太尉勃五千斤賜丞相平將軍嬰各二千斤賜朱虚襄平各千斤典客揭亦賜千斤合萬有餘斤其他可推也羙飾莫如黄金苟志存乎奢侈豈若是之多與哉時當昇平主徳儉約故府蔵充溢惟以恩厚顛倒豪傑若無其物雖欲放手一快得乎是以萬金可以安平勃䓁反側之心也當髙祖入關秦府之金盡入手裡賭一范增四萬斤而不惜此實乃父圈套傳在肖子也髙祖既死婬悍釐婦不觧活絡恡守蔵貨以待其人如使先㪚金寶用餌于嗜利觀望之徒漢之為漢未可知也故出其餘財大慰宵小之心而措國扵泰山矣後宣帝即位賜廣陵王金千斤諸侯王十五人各百斤列侯八十七人各二十斤亦有許多天下雖廣一歲常貢恐不至如此意者蕭何之所收秦府之物尚有餘資也歟


一獻 

家禮冠禮禮賔條司馬公引士冠禮禮賔以一獻之禮註一獻者獻酢酹賔主人各兩爵而禮成此句出樂記曰先王因為酒禮一獻之禮賔主百拜終日飲酒而不得醉焉此先王所以備酒禍也疏云言百拜喻多也余謂獻酢酬為一成則豈有終日之理况云一獻則兩爵之際雖欲醉得乎按冬官梓人爵一升觚三升獻以爵而酬以觚一獻而三酬則一斗矣合一獻三酬較今行斗升之量為二升餘也時行二升餘亦足以醉然儀禮獻酬之禮分明一酬意者梓人所云别有其例而有不同也且儀禮分明云洗盞而無觚可異矣禮有五齊三酒之别味各不同三觚之酬恐如今茶飲之類不至扵醉也觚者本飲器名法象之器無盈縮之數故一握之筭謂之六觚觚各有四十五筭中皆一筭圍皆九筭一筭為心五十四筭為圍自一至九者古律以九寸為尺故也一筭為一分則一觚各四十五分合二觚為九十分而其居心者亦六筭六筭之中各容一筭合六觚為二百七十一分三尺之量是謂三升觚也然則一觚立而凡長短多少大小之數無不一㝎而不可亂也後人欲其随意推移破觚為圓則百度皆毁先王之意遂泯故聖人歎之曰觚不觚觚哉觚哉然則其為器也一筭為一分自下積上下尖上濶不宜平置故茶托之制中開一竅使觚尖穿過不令傾墊可以見矣


綱目 

綱目一書雖操茟在人不害為文公手書也趙訥齋師淵字幾道學扵朱門者也今扵徃復八書其屬托之意無可疑者而凡例抄在趙家得此而後本末始完盖其目中去取即趙公承師說而為之者也然是時朱子衰疾已極禮書才畢無力更及他書既非臨卷茟削則容有事疑而異例故今逐莭較勘或不無齟齬難凖汪克寬諸公雖曰詳㝎而至扵疑晦處非後學之臆决也春秋之義最大者弑逆其例豈不明明洞洞疑若無纎毫翳障而董卓殺何后趙王倫殺皇后賈氏李輔國殺張后張也縦有罪豈輔國所可殺耶此又汪氏所不能摘出也又如魏太后馮氏弑其主弘太后胡氏弑其主詡以下殺上為例也人君上事其父父妻小君也臣事小君如父而小君未有稱臣扵時君之理何謂弑主母后之扵時君必有一上一下子之弑母不書弑可乎設或周天元傳位扵太子闡然後殺闡亦將書弑乎又或臣庶之家父死後母殺其子則其義何如又如燕王熈殺其太后丁氏熈素幸扵丁氏丁則有罪然既稱太后豈熈之所可殺乎綱目不書弑是又何也劉宋時太后延宋主置酒進毒宋主知之即以其巵上壽是曰太后死綱目書宋太后路氏殂毒本其計而上壽即明帝之意不飲可矣而弑母則明矣然而綱書殂目書死何義舜之父母常欲殺舜而舜之孝如一豈宜以母罪而諱其書法耶由是觀之弑逆一而事有百變不可以一例㫁行則容有随遇輕重之理或不無較量遷改者耳况趙幾道地位未必與黄蔡諸公比並則豈無毫忽之遺憾哉如北朝馮胡之例人遂㝎作朱子之茟而轉為子臣其母之義則不無害義之歸耶凡例中有進毒之條又安知此非馮胡之例耶凡此一條可疑許多其他可知讀史者不可以不知従孫嚞煥云春秋文公十六年宋人弑其君杵臼左傳夫人王姬使帥甸攻而殺之是亦母殺子也然而春秋稱宋人弑君弑之之罪帥甸當之王姬雖慫惥而其下也敢耶馮胡之事疑若同例其說近之



星湖先生僿說卷之二十八


 詩文門 
 
原涉傳 
 
漢書原涉傳客或譏涉曰子本吏二千石之世結髪`自修以行䘮推財禮讓為名正復讐取仇猶不失仁義何故遂自放縦為輕俠之徒乎涉應曰子獨不見家人寡婦耶始自約敕之時意乃慕宋伯姬及陳孝婦不幸一為盜賊所汚遂行滛佚知其非禮然不能自還吾猶此矣柳子厚因此演為河間傳備述滛縦瀆亂之態無所不至觀者掩目其意盖欲譏世之失身放倒無所顧憚而殊不知芝蘭不産朽壤虺蝮莫近瑶田而君子口吻可言烏反哺不必說鴞食母也子厚盖未及此耳


行李 

左傳云行李之徃来釋者以為行使盖因使字篆文與李相似故也然管子云臯陶為李治獄之官也古者李與理通故行李者行理也鶡冠子云逆言過耳兵甲相李亦可證


八哀觧 

姜主簿世貞云余曾學杜甫八哀詩扵許滄海格滄海學扵李東岳安訥盖有所傳授口訣仍為余道數條頗發扵註家之外余又因而增益之以為後考甲外控鳴鏑甲如帶甲之甲謂兵陳也言獨行控弦而無畏忌也甚猶何也未甚猶言未幾無何也後世語錄甚多作何義也非外藩外藩也反語也廉▼(菛*焦)武臣也非文苑之所傳然戦功非文臣所辦故鄧景山以敗如思禮者雖不入扵文傳却與廉▼(菛*焦)同績歎世之徒尚文而不付其人也愁寂兵少也髙視氣驕也平生零落白羽扇蛟龍匣皆互文言平生之白羽扇蛟龍匣皆零落也凡杜作多此例箱篋用樂羊謗書事言必有直茟可以洗滌其䜛謗也疲薾勤勞也言盡瘁者更無其人也開口小心云云者言望實如此將一開口而將相可取然猶小心而接人也如此逢人問公卿言當時公卿孰執覊靮而従扵西孰奉太子而留耶継云萬乗出在何地寕不悲乎出如天王出居之出曲禮云天子不言出出字極有力矣匡汲衛霍二句謂亂既平或有如匡汲之寵辱者如衛霍之哀榮者獨武安享祿位也京兆尚書以下四句謂武宜在帝左右補闕拾遺而出在外藩若朝廷無人然也問俗終相并言非耽漁釣漫興盖與諏訪謡俗之意相并也虬髯色映云云者言塞外隂寒而色暎則如春上句指威武之盛而旋道其和柔顔色隂陽相濟也愛其謹潔云云者言本以骨肉之親而敦愛之又扵其謹潔也則其愛惜之心反倍扵骨肉之情也退朝風雪繳上出入非時而言不屬下句也眄睞己皆虚者虚己而接人也跋涉曾不泥踈逺㣲賤者不滯扵門墻也懐未濟如病博施之意言分宅脫驂而猶思念其未能濟也易力見商子云易力則輕死言致死力而深害也事近小臣斃言因太子事而死也用申生事邕與柳勣裴敦復㝎交勣以交搆東宮指斥乗輿誅而邕䓁亦不免是時李林甫與太子有隙必欲廢之此獄林甫鍜鍊成之盖指此而言也相扼一危脆言與之抗扼必將一弱而敗則邕其危矣下云争名為害無乃古亦如是耶然而邕之所處如鍵之捷歘開而不閉則宜其見陥盖惜其不慎樞機也月令修鍵閉吾家詩指審言之作也言邕雖扵詩少許可而至扵審言之作則歎賞曠懐不復滯吝至扵慷慨而續和之比扵玉山之桂也犀兕豈獨剸言人知源明之能詩而不知其能賦然其篆刻之工可與揚䧺比流而雖溟漲之大猶覺本末之淺也如芙蓉劒亦將水㫁蛟龍蛟龍喻賦詞此歇後體也顧不一言顧凱之有三絶䖍之技不但書絶兼有畫絶而顧之三絶可以相况也㸃染無滌蕩言無一㸃汚染之可洗者也寂寞想土階云云者言仰思土階之寂寞何暇扵與箕穎為䓁乎碣石歲崢嶸言祿山之勢日漸鴟張也何心記榛梗言欲挽廻邃古之治其扵世路之艱險無復記念也下言尊畏前軰之賢為之骨驚擔負人境之責為之髪變希之至懼之㘦也蕪絶大庾嶺言自庾嶺以外蕪絶不通良史之所遺棄惜九齡之事不載扵史䇿也


七貴 
 
李白詩云昔在長安醉花柳五侯七貴同盃酒按唐御史故事大朝㑹則監察押班常叅則殿中知班入閤則侍御監奏含元殿最逺用八品宣政殿其次用七品紫宸殿最近用六品殿中御史得立五花磚號為七貴白詩乃用此事今註以外戚觧之無所㨿矣


參辰 

左傳昭公元年子産曰昔髙辛氏有二子伯曰閼伯季曰實沈居扵曠林不相能日尋干戈以相征討后帝不臧遷閼伯扵商丘主辰故辰為商星實沈扵大夏主參參即西方白乕宿之一也辰者按昭公十七年有星孛于大辰公羊云大辰者何大火也大火者心也乃東方蒼龍宿之一而與參最逺各在一方故閼伯實沈之所以遷也詩人所謂動若參與商參辰出没不相待之類皆此也李白詩云參商胡乃尋天兵彼两人者特以干戈之故而逺徙之主扵两星而已日尋干戈者屬人不屬扵星雖欲復尋天兵得乎詩人之誣誕如此


西陸 

李白詩云蓐收肅金氣西陸弦海月註引續漢書日在西陸謂之秋然按左傳昭公四年云日在北陸而蔵氷西陸朝覿而出之北陸虚也西陸昴也陸道也覿見也十二月日在玄枵之次三月日在大梁之次以其北方玄武七宿之中故謂之北陸西方白虎七宿之中故謂之西陸也按月令仲秋日在角則正是日行東陸彼漢書何従而言郭璞詩云蓐收淸西陸亦漢書之意也爾雅云西陸昴也璞註云昴西方之宿璞豈不知而言者耶鄭玄引河圖帝覧嬉云立春星辰西逰日則東逰立夏星辰北逰日則南逰春分星辰西逰之極日則東逰之極日與星辰相去三萬里秋冬倣此或者以日之西逰故謂之西陸耶然李白則曰西陸弦海月秋日既在東陸而月在西陸則望而非弦也若如漢書以秋之日道為西陸則月與之同在西陸正是晦朔之際何謂之弦不成說矣


狸膏芥粉 

庾信闘鷄詩云狸膏燻闘敵芥粉春塲狸膏芥粉闘鷄之具也按恵子曰羊溝之鷄三歲為株相者視之則非良鷄也然而數以勝人者以狸膏塗其頭盖以鷄性畏狸故也季郈之鷄闘季氏介其鷄郈氏為之金距介芥也非介甲也即擣芥子播其羽欲使敵鷄目盲也李白詩云君不能狸膏金距學闘鷄坐令鼻息吹虹霓註不能發此


六合 

古今多用六合字釋者謂上下四方也余謂隂陽家有六合之說十二支各有配合而為六也按淮南子道應訓云天地之間六合之內可陶冶而變化也然則天地者上下也六合者四方也従地上言故舉十二支而曰六合也盖地上方位以指南針為㫁凖扵日影則針直扵壬子丙午之間故術家以日影為縫針謂天地之縫合在此然則子丑合寅亥合卯戌合辰酉合巳申合午未合各以相對者言也不獨此術家又有三合之說古亦有㨿屈原天問云隂陽三合何本何化支以申子辰合巳酉丑合亥卯未合寅午戌合干以乾甲丁合坤壬乙合巽庚癸合艮丙辛合推六合之例亦當有四合壬癸合辛甲合庚乙合丙丁合余不能觧隂陽家說果然否
朝歌 
 
 
 


鄒陽云縣名勝母曾子不入邑號朝歌墨子囘車朝歌者謂朝起便為樂也淮南子亦云為儒而踞里閭為墨而朝吹竽盖儒道貴恭墨道貴儉為樂而不莭則易以奢溢故墨之道必先禮而後樂今朝歌朝竽則惡其以樂為先也王子安詩云歌屏朝掩翠粧鏡晩窺紅言朝不當歌而唱曲不㫁晩不當粧而脂粉改飾也


的對 

王元羙云獬薦觸邪一名神羊窮竒逐妖一名神狗便是的對不若云獬薦見闘觸不直者窮竒見闘助不直者淮南子曰也之與矣相去千里道徳經曰唯之與阿相去幾何又是的對


夫家 

杜詩彤庭所分帛本自寒女出鞭橽其夫家聚歛貢城闕若謂其夫之家則不成說子羙好用配語以城闕為對謂夫與家也周禮媒氏司男女之無夫家者而會之謂男之無家女之無夫也又載師之職出夫家之征鄭註云一夫百畝之賦一家力役之征此謂租庸也杜之意未知誰取而其為夫與家則不可改評然其負薪行云䕫州處女髪半華四十五十無夫家此雖指夫與家而義又不侔未知如何也或者謂年老而無夫婦之樂耶


姓姓氏氏 

漢食貨志臨菑人姓偉貲五千萬姓姓而偉名也吳志氏儀者氏姓而儀名也孔融嘲之曰氏乃民無上儀改姓是姓偉氏儀可謂的對楊慎知有姓姓而不知有氏氏


衰蘭 

唐李長吉金銅仙人辭漢歌衰蘭送客咸陽道天若有情天亦老蘭即孏也孏與嬾同唐書李程性孏衰孏者衰嬾也古稱衰蘭後加女作孏朱子荅陳頤剛書亦云衰孏杜門是也客指魏官衰蘭者指當時送魏官者言之盖漢之遺民已老衰蘭故下云天亦老亦老二字可以相勘


綱紀維 

綱紀維三字義相類也綱者網繫大繩今俗所皆知也紀者六書故云凡為網者必先有紀衆目紀焉然後設網以舉盖先有一絲以挈衆目使各有倫序謂之紀然後設綱則能比次成不亂矣維按儀禮司射西面命曰中離維綱註侯有上下綱其邪制射舌之角為維盖侯之上下橫繩為綱又两繩従四角邪過以接乎四繫而持侯或以邪幅帖為之如今張幄蔽日者亦有邪繩以挈之可以見矣心畫者所當别也


洗兵馬四章 

杜少陵洗兵馬篇即頌功之作也六韻必逓至四逓而篇成其軆祖扵李斯按始皇本紀其頌功之銘凡六或两句為聮或三句為聮莫不以六韻為式意者頌者必將被之管絃為聲樂則其莭拍之冝必有如是而後可者耳其梁父及之罘東觀三頌皆两逓韻合十二聮瑯琊頌四逓韻前十八韻同音後十八韻凡三逓合六六三十六聮而毎六聮以皇帝字起語則便是六逓韻也惟碣石頌前三聮九句後六䏈十八句聮各二韻則未有過六韻者也凡起句必有皇帝字而此獨不然亦恐有闕是何與他篇異例其㑹稽頌二十四聮同韻亦為六者四也少陵此篇以詩例言之凡四章章十二句斯足為一代之雅樂詩家之凖則顧無人看到此耳


鼻端有白 

朱子調息箴云鼻端有白我其觀之此出佛書楞嚴經心常㪚動未獲無漏世尊敎我觀鼻端白我初諦觀經三七日見鼻中氣出入如烟身心內明圖動世界遍成虚净猶如琉璃烟相漸銷鼻息成白心開漏盡諸出入息化為光明照十方界詳此語㫁非吾儒法門事朱子舉以為箴何也此與他日目視鼻端注心臍腹之說皆不過一時飬生之訣未必為後學之遵述其篇末云守一處和千二百歲此又出莊子廣成子語仙道異端而朱子顧希慕之若是耶楞嚴又云雖有多聞若不修行與不聞䓁如人說食終不能飽程子却用此語云他人食飽公無餒乎此卽是實事不嫌相同


荆軻子貢傳 

太史遷作荆軻子貢傳最為佳作然荆軻出國䇿子貢出吳越春秋所改易不過若干字又見國䇿及吳越春秋两篇之外其文辭之震耀抑揚徃徃有不見優劣者而獨此二篇為史遷所拔故垂照耳目懣然心服然則因名觀人因人觀文其弊㴞㴞焉耳


韻考 

韻之四聲譜自沈約字之反㘦自神珙後世字書務便考閱部分偏旁然亦可因反㘦而該其韻矣梅氏字彚刪繁就要合三萬三千一百七十九字斯已足矣今之行于世者韻考一卷因約之書而增之者也按徐四佳茟苑雜記云我世宗命儒臣撰集成書疑是此物也凡九千八百二十七字計籕文古文上仝則又减四百七十九字只為九千三百四十八字也盖不及萬也屠長卿甚譏約之韻書部分無㨿而後人猶遵用焉其說亦是余時讀經一一校勘則只詩書中漏字極多豈非大可羞恨耶余毎欲以六經漏字編入扵今之韻考而力未暇焉耳且六書之中形聲十居其九形聲者不過後来增其偏旁聲未甞變試言東冬二韻罿瞳之類何别扵童而在冬韻籠瓏之類何别扵龍而在東韻意者因古来趂韻之有如此者而遂為之區别也若然未得為㝎論也審矣


關朗李翶 

關朗易傳其大衍諸說多為先儒所採然有曰生有命有命有性有性有情情者天之邪氣人之亂行也邪勝正亂勝治則情勝性去邪逺亂制情則元命立此李翶復性書所謂㓕情復性者也其言曰情者性之邪也知其為邪邪本無有心寂不動邪思自息惟性明照邪何所生始知翶之見識盖有所祖而關氏為作俑矣然翶則却又云情由性而生情不自情由性而情性不自性由情而明情者性之動也百姓溺而不知其本者也聖人豈無其情耶雖有情也未甞有情也此說便與順萬事而無情之論合却似無病比關氏猶覺長得一格矣且復性三篇其為說雖不能無疵然程朱以前能發揮大學中庸之㫖者惟翶在焉其言曰致知在格物何謂也物者萬物也格者来也至也物至之時其心昭昭然明辨焉而不應扵物者是致知也是知之至也知至故意誠意誠故心正心正故身修身修而家齊家齊而國理國理而天下平其所以釋格致者雖曰大錯比韓文公原道一篇庶幾為有頭之文矣其扵中庸尤覺該說見識之髙不可全誣也


涵虚易 

温公涵虚易自一䓁至十䓁一䓁以一配一焉二䓁以一配一至二焉三䓁以一配一至三焉至苐十䓁則合五十有五而與河圖合各有七變而其中元餘齊三者無變合三百六十四變而準期之日夫自一至十其數各如其序與河圖合固也七變而三者無變與太玄踦贏二賛均歸扵傅㑹也三百六十四比期之日欠一而又不滿四分一之數何也序引子雲之言曰後世復有揚子雲必知玄安知後世復無司馬君實乎余觀其術頗似安排不成道理宋有蔡氏洪範天地間真不可少此一書如虚者上不及玄下不及範此子雲之所以不復出矣


媵 

䑕璞云媵送昏之名史記載伊尹為有莘媵臣春秋載公子結媵陳婦于鄄與執虞公及井伯以媵秦穆姬晉將嫁女于吳齊侯使析歸父媵之伊尹公子結虞公井伯析歸父皆甞為媵初不言某國之女為某國之媵妾也左傳同姓媵之異姓則否不過謂同姓至親可講餽送嫁女之禮異姓則可略也然春秋書齊人来媵與衛晉無異辭書人不書女其事甚明矧當時魯為弱國甞為齊晉所凌猶恐不屑以女為媵齊晉大國肯以女為魯女従妾耶九章두001云波㴞㴞兮来迎魚鱗鱗兮媵予晦庵云波来迎魚来送爾雅云媵將送也以此為證益明愚謂此語似有理然詩云庶姜孽孽庶士有朅今註謂媵妾媵臣也外有媵臣則内有媵妾媵恐是従行之名其所謂將送者非謂我留此而獨送之徃也却與之偕徃故曰將送也魚媵之意亦是魚随人来將之意也禮有媵爵謂先送一爵又送一爵曰媵爵如鼎之有陪鼎臣妾之有媵不過此類也
[난-001]章 : 歌


蜀葵花詩 
 
趙仲裕云唐人蜀葵花詩云昨日一花開今日一花開昨日花正好今日花已老唐本作昨日花已老今日花正好唐本是也蜀葵日日開花先開者已老後開者方好以昨日開者為老以今日開者為好正是着題


范蔡傳 

范蔡二傳說者謂如堪輿之騎龍勢余觀二傳精彩都在功成身退保全令名與商鞅李斯䓁傳相發范傳不㫁手都收殺到下梢頭方得完備范之智能不在扵入秦封侯而在扵惕覺覊旅之一言雷断電掣邁徃而無吝情讀書者湏看其肯綮


醉碧桃 

杜詩九重春色醉仙桃虞註以為桃熟爛紅之喻余考許渾驪山詩聞說先皇醉碧桃又洛城詩猶自吹笙醉碧桃章孝標送金可紀還新羅詩蟠桃花裡醉人參盖醉指人言者也仙味入口薫香浹骨便是醉意何必酒然後方然耶


鄭仁弘詩 

鄭仁弘幼少時讀書扵山寺有方伯適到夜聞誦聲訪之則是寡家稚兒異之邀至問汝能詩乎仁弘遜謝方伯以塔邉矮松命題呼韻使作仁弘應聲曰短短孤松在塔西塔髙松下不相齊莫言今日孤松短松長他時塔反低方伯覺之嗟歎云他日必貴顯然志則濫矣戒之㢤後逰南冥之門為世所尊及其敗戮其徒寔繁猶悲歌慷慨一以進取為耻是故陜川䓁數郡冠冕世絶士風不振自仁弘始云


尹相公詩 
 
尹相公趾完之為仁同倅也行過鳥嶺有一寒士弊衣破笠駐馬路旁謂傔従曰願有所逹相公為之暫停士曰偶占詩一聮欲以禀質相公曰云何誦云盤根迸地蛇當逕老石蹲溪虎出林公亟稱詡之謂前店不逺子肯臨訪否士許之約信而去既而候之不見公毎為人言恨當時不能駐驂欵話彼必以我為非其人也後相公樹立卓爾無愧詩語則遂傳為羙談也愚按李奎報詩云竹根迸地龍腰曲蕉葉當牕鳯尾長鄭䓗山彦訥云恠石夜能虎矮松秋欲絃皆佳句也此詩更㸃化得竒且觀其志非衒才售能而為此者亦可謂善相天下士矣


鑿枘 

椘詞云不量鑿而正枘則若量而後正者疑可以不違矣九辯云圓鑿方枘吾知其鉏鋙而難入鄒衍傳持方枘欲納圓鑿其能入乎其意亦同然莊子天下篇論恵子之辯云矩不方䂓不可以為圓鑿不違枘飛鳥之影未甞動也以上下文例之矩本方䂓本圓飛鳥之影本不可使不動則鑿與枘元自不合者也


草堂詩聖 

唐志以李白集為草堂集杜甫集為杜工部集今世却以杜集為草堂集者誤矣朱子曰白詩従容扵法度中聖扵詩者也今世但以杜甫為詩聖者不考矣


諧聲 

字學已廢文義遂埋六書之學雖不可盡究其諧聲一段多有可尋者或左體右聲或右體左聲或上軆下聲或下體上聲或内體外聲或外體内聲皆有條貫間有可以臆觧者不可忽也鄭漁仲六書略凡二萬四千二百三十五字而諧聲者二萬一千三百四十一字則諧聲居十分之九矣


端午 

唐玄宗以八月五日為千秋莭張說上大衍暦序云謹以八月端午獻之宋璟請八月五日為千秋莭表云月惟仲秋日在端午則凡五日皆為端午也意者行夏之時自寅數起午正當五端午者正五也後世但以五月五日為端午者為重五也


詩史 

事有善始而不能善終者未見有不能始而能終者也處置得宜而合扵人心則危可使安亂可使治一言一事之間可以斡旋天下而千智萬力方得以輸其功矣比如千仞之上百匀之石或運一指容易轉動至扵堕下坑谷其勢沛然雖有倚閣支遮而趫健之士方可以售其猛憨向非一指之功誰得以與有力㢤知此者知天下之勢矣論者以杜工部北征一篇為詩史不過以送兵驅馬為㨿猶未能覷其深奥甫以唐之中興專由扵殺楊妃殺妃之功歸扵陳玄禮夫唐之亂本由扵楊妃則不殺此物無以慰天下之人心當馬嵬之行非玄禮其能辦此耶故獨舉此為言曰㣲爾人盡非于今國猶活如李郭之偉烈皆不得以與焉豈非處置合機而人得以奏功耶甫可謂詩中史㫁


火伴 

唐木蘭詩云出門看火伴火伴者同隊也小說亦多稱火箇殊不知火有何義按文獻通考唐太宗府兵之制以三百人為團團有校尉五十人為隊隊有正十人為火火有長盖十人同㸑之義也木蘭以女子従征及其變服其同火親與者方始驚歎也然則行旅共食亦冝同稱耳


媵臣宦女 

史記殷世家伊尹欲干湯而無由乃為有莘氏媵臣是男子亦可為媵也左傳僖公十七年晉恵公之在梁也梁伯妻之梁嬴孕過期卜之曰將生一男一女男為人臣女為人妾故名男曰圉女曰妾及子圉西質妾為宦女焉是女子亦可為宦也


廉逺地 

賈傅疏曰陛九級上廉逺地則堂髙陛無級廉近地則堂卑註以廉為側隅而以上廉為句者為非以余觀之雖以上為句而其義亦不過上廉之意也若以廉為側隅則大不然如開方筭法旁曰廉廉之角曰隅何可同也凡陛必有廉廉指其稜也陛如禮所謂東西階即階上行禮處也陛之廉亦指最上之廉而乃人之所處也其下九級不過循以升階之䓁無級則廉近地廉近地則堂従而近地也


李白詩 

朱子觀廣成子像因寫李白詩云今人舍命作詩開口便說李杜以此觀之何曾夢見他脚板耶余因朱子之意觧之曰世與道交䘮非道之欲䘮世卽世之澆風㪚道之淳源矣君子何甞㤀天下耶其世所以䘮道也扵善不曾扳援枝葉而扵惡則便透入根本故以採枝捿根為喻採則以手捿則以身即如登如崩之驗也君子雖不以世之汚下而損己之莭行亦湏言巽而免禍故以吐花不言為喻大抵此莫非大數之隆替而中人以下従而淪没莫之能違故以羣動飛奔為喻然其間不無髙智卓見不與之随風逐浪而有出世特立之操故以廣成子為喻莫非比興之軆而非嗜仙好恠之意也其意可謂深厚有餘味孰謂白一詩人㢤


業工 

杜甫杜鵑行云業工竄㐲深樹裡今考事文類聚以業工作業業盖一字疊書者只加兩㸃如工字㨾此所以傳訛也業業即恐懼之義也車天輅五山說林業工杜鵑雛也余少時曾見一書今不記何書也


二李金剛詩 

李敏求逰金剛贈八十九歲僧詩云蕭寺重逢瑩上人依然水月舊精■神明年再叩維摩室政是禪門九十春文士李某追到見之欠其先賦明年事次其韻云此僧年紀如相問九十前頭少一春人謂更襯㘦以余觀之意味風韻逈不及前作信乎論詩之難


植于汶篁 

史記樂毅傳云薊丘之植植于汶篁人不能了悟也余謂植是民人之繁植也俘虜齊民置之扵薊而生植至多較諸齊之汶篁此反優矣植于汶篁者謂比彼尤植也書曰天命不僣賁若草木兆民允殖余謂天命不僣故兆民允殖賁若草木也此倒句法也其意尤深亦與此義同


雪賦 

雪賦云莭豈我名㓗豈我貞月賦云佳期可以還微霜沾人衣楊慎以此㫁以為月勝雪其言固好後熟玩之雪賦亦若有意然者夫荒滛逸樂其始未必如此轉輾不覺終至于亾國䘮家凡詩人之意或有極言滛放俾自省悟者如雪賦其始相如則固善矣至鄒陽稍浸滛矣末至扵枚叔則不啻乖理亂常雖庸君昏性㫁不可以為凖則庶幾因此而惕悟如淳于髠之對椘王譎諫之術固有此例此雪賦之意也若但曰導之使荒則抑過矣


石曼卿詩 

石曼卿詩樂意相關禽對語天機自動也生香不㫁樹交花有本者如是故曰有浩然之氣也又鸎聲不逐春光老花影長随日脚流是何䓁氣像雖不可與議扵法門㫖訣亦非齷齪家計


豆稭灰 

東坡詩野店初甞竹葉酒江雲欲落豆稭灰此出王勉雪詩云上天焼下豆稭灰烏李従教作白梅稭本作秸入聲平仄不諧也字書䕸音皆禾稿去皮穎也亦作稭引蘇詩為證然則稭亦有平聲耶然非㨿字而䂓詩卽引詩而證字未必得是然既有此例只合遵用如中酒之中分明非平聲然後人因詩家作俑遂不改其事同也或疑稘乃萁之俗字焼作灰色白異扵他灰故必云豆稭者豆稘之謂也或稭與稘通用


甘結 

今官府行㑹民間文字稱為甘結此亦出扵古史按宋鑑寕宗長慶三年詔監司帥守薦舉改官並扵奏牘前甘結聲說非偽學之人㑹鄕試進士曹司前期取家狀必令書以不是偽學意者甘與勘同屠長卿鴻苞謂之勘結勘従甚甚本従甘刪勘作甘亦或有理


吊古戰塲詩 

弔古戰塲詩文亦多雖哀傷慘怛之極而亦不害扵性情之本方得若隂險恠澁則其人又可知矣余族子某能于詩其一絶云血凝碧入草骨爛白為沙隂隂秋雨裡夜火是誰家讀之令人氣像便不佳其人竟無年近世宰相某有庶孽子有一句云古汀瘦月幽邃裡錦甲鱗鱗火中卧此人胸中何限千罪萬惡後又有一絶云孤村近午炊烟直曠野圍天落照危匹馬橫穿秋色去平原十里望京師語非不工儼有不遜之意竟以罪誅


濺濺石溜두001 

王維欒家瀬詩颯颯秋雨中淺淺石溜瀉按椘詞石溜두002兮濺濺濺流疾貌平聲王之詩本此今人以下有相濺字故改濺為淺殊無意味此篇殆為唐家五言絶句之最上二句摸寫如畫下二句亦可以喻道又如老將行鳴吾君三字今本改作鳴吳軍殊不覺更押軍字也楊用修已辨之
[난-001]溜 : 瀨
[난-002]溜 : 瀨


反金人銘 

周廟金人銘為聖人所稱然扵義盖未盡也君子之言也務中乎理故曰可與言而不與之言為失人况立乎人之本朝知無不言盡職而後已何至扵三緘其口耶在閭巷匹庶猶且不可况為人君鑄像示標使人觀以慕效則國其殆乎魏王粲反金人賛曰君子亮直行不柔僻友賤不耻誨焉是益一言之賜過乎璵璧末世不敦義與玆易言而匪忠退有其謫此篇盖有見乎此也不可没也後晉孫椘作反金人銘雖甚詼謔意則相類故採錄焉曰晉두001太廟有石人焉大張其口而書두002其胸曰我古之多言人也無少言無少事少言少事두003後生何述焉夫惟立言名乃長乆胡為塊然生鉗其口尭懸諫鼓舜立謗木聼採風謡惟日不足末葉凌遲禮教㢱衰承㫖則順忤意則違逆龍之鱗必陷斯機括囊旡咎乃免誅夷顛覆厥徳可為傷悲則可用戒旡妄之時假說周廟扵言為蚩是以君子追而正之
[난-001]晉 : 昔
[난-002]書 : 銘
[난-003]少言少事 : 當削


芙蓉城詩 

近古有文士某扵詩學頗深謂人曰東坡惟芙蓉城一篇可擬扵唐人余初不暁其意後見韓昌黎華山女一篇始覺坡之此作即擬韓而為之也語意體裁恰與相類彼必指此而云也大槩山谷之出扵杜人皆言之東坡之出扵韓未能或知之其詩随意信口橫竪皆成這便是此套但黎大而坡小黎渾樸而坡伶俐其斤斧之跡有未易窺者學詩者所當攷


蓬莱詩 

楊蓬莱士彦神仙中人也其茟似之人但知茟之出塵而不知其詩之非世間語矣其玉流峽飛仙橋贈逺師詩云天涯一樽酒落日寒澗中霜華嚴黒貂弊萬里關山路不窮征鴻哀扵曉月落葉響扵西風親舊絶扵左右嗟我誰與彂蒙行行鶴城舘忽逢天逸翁詩到天逸難為工手持靑琅玕来訪惠逺公鍾淸碧殿掩鶴去瑶㙜空旅人兮旅人淹留一日㤀却歸心東復東明朝銕嶺關外望相思惟見海霞紅其楓嶽石刻詩曰白玉京蓬莱島浩浩烟波古熈熈風日好碧桃花下閑来徃笙鶴一聲天地老金水亭石刻詩云綠綺琴伯牙心一鼓復一吟鍾子是知音泠泠虚籟起遥岑江月㳙㳙江水深余昔逰此地已閱數十有餘年而夢想猶勞杜子羙云焉得思如陶謝手令渠述作與同逰此一句更令人起遐想


烏頭力去 

上蔡謂和靖曰吾徒朝夕従先生見行則學聞言則識比如服烏頭者方其服也顔色恱澤筋力强盛一朝烏頭力去將如之何退溪以藥能攻疾為釋然烏頭者附子也大補虚敗不然則不可輕服虚敗之人一朝頼此藥力方能强壯而元氣既澌藥力之去而依舊委薾若欲免此患湏乆乆服之助益真元充飬而至扵壯實雖非烏頭之力筋骨自强矣以此取喻扵一曝十寒之終無實得也


朴鼎吉詩 

百丈深河萬仞山至今沙磧血㾗斑英魂且莫招江上不滅匈奴㝎不還此朴鼎吉挽金將軍應河詩也鼎吉以李爾瞻之黨誅死扵癸亥靖社其人無足言者然此詩流傳萬口不以人廢言也


三昌詩 

光海時文昌府院君柳希奮中宮之兄也宻昌府院君朴承宗廢世子嬪之祖也與廣昌君李爾瞻互為仇敵甚扵水火時稱三昌一日三人集宴欲相與信誓同心爾瞻詩曰不是尋春樂事忙只要相會托心膓梅花亦觧吾人意先占天和送暗香承宗詩曰十日相尋九日忙向来褱抱幾囘膓梅寒竹廋두001同淸標盡醉芳樽内醖香希奮詩曰憑君休道異閒忙但願㢱堅鐡石膓李白桃紅都不管歲寒期保姓名香然勢位相傾終不得以保合以至扵敗惟承宗罪薄而死不負心為可尚也其詩亦比柳李更勝
[난-001]廋 : 瘦


以杜釋杜 

杜詩思家步月淸宵立憶弟看雲白日眠盖淸宵立白日眠謂夜不能寐而晝或惰睡也思家憶弟即互言也憶弟獨不可以宵立思家獨不可以日眠耶其意若曰思家憶弟之故而或夜立或晝眠也論詩必扵其人究之方見造意之如何又如昨日玉魚蒙葬地早時金盌出人間謂玉魚金椀始蒙葬地終出人間也又如炙背可以獻天子美芹由来知野人平生白羽扇零落蛟龍匣此類甚多讀者宜以杜釋杜


氣積負翼 

莊周曰風之積也不厚則負大翼也無力吾觀鴟鳶聳肩直翅而行者必髙飛然後方椉其勢也髙則氣積甚厚如水深而負舟也論天者謂有十二重觀七緯經星內外上下輪轉不易可以驗矣此特以著見者見其實如葱蒜重苞複疊無窮如飛龍始升頗費辛苦至扵髙處動静随意若履平地此不但氣積已出氣輪之上如魚浮扵水面也毎看夏雲層起下平上敷如霧起水面尤可證其層疊之多何也是逺近之勢也逺者低而近者髙也


武經經傳 

古經浩穰難以卒既至古今行事之實宜有一一勘合然後可以互驗而相彂也朱子經傳法起而條貫燦然如儀禮小學䓁書即其凡例也前乎此而唐有杜佑已用扵武經先排六鞱孫吳䓁說下輒以軍謀事跡實之其意極善但收採不備闕漏亦多又自唐以後無存則大是欠事兵家何可少此一着今若博取細分益載古名將竒䇿秘計彚成一書其無肯綮有雜衍者刪去名曰止戈經傳為武試之課豈不有補近世醫官許浚作醫鑑先著内經靈樞之類如小學首二篇次著丹溪河間䓁說如小學之嘉言後載治病之實及諸方如小學之稽古善行䂓模則得矣但務多而義略人又病之聞北使之至多齎以還上國人亦必審之矣


晝錦 

韓魏公作晝錦堂說者謂出扵項羽然羽只道如衣繡夜行未甞言錦也按東觀漢紀建武二年封景丹為櫟陽侯上謂曰富貴不歸故鄕如衣錦夜行故以封卿猶未及晝錦之名唐中宗送魏元忠云衣錦晝㳺在乎兹日魏公之事盖祖此項羽衣繡之說猶未及晝繡魏張允為雍州刺史太祖曰可謂衣繡晝行又風俗通江夏張遼為兖州太守以二千石尊過鄕里白日衣繡榮羡如此白日衣繡亦是晝錦之談矣汪丞相晝繡堂盖祖此


律賦八韻 

义手者交手而坐也温飛卿八义者律賦八易韻當時省題五言詩亦皆八韻故一义手而成一韻及八义則八韻皆成矣律賦者四六而八韻也宋祥符中有舉人宿神祠中竊聞諸神議賦題以鑄鼎象物為㝎諸神皆成一韻琅然誦之曰當作壯元者魂魄受之舉人盡記其辭無一字㤀至御試果出鑄鼎象物賦韻脚盡合云云可以為證


城南  
 
唐髙適詩少婦城南欲㫁膓杜甫詩城南思婦愁多夢皆以城南為言意者都邑之制貴者處北賤者處南以貴戚之苐為北里如盧照隣詩南陌北堂連北里是也彼征戍之徒皆閭里賤隷其家多在于南下之地今以漢都驗之可得


酒德頌 

古今書史箋註失實多矣聖經尚然况雜家詞章之屬耶如劉伶酒徳頌以文選六臣註觀之語勢汨亂無所著落殆不可讀矣今人擊莭誦習以為佳作何居乎其曰有大人先生者必有所目之人即阮籍是也伶與籍叔姪為竹林之逰而籍嗜酒任誕尤甚為時人所疾故伶作此頌以排羣議而歎賛焉按籍傳云籍母終而對客圍棊飲酒食蒸肫裴楷徃弔㪚髪箕踞醉而直視嵇康齎酒挾琴造焉籍大恱乃見靑眼由是禮法之士何曾䓁疾若仇讐今劉伶頌中之辭皆為此發耳其謂大人先生何也籍甞扵蘇門山遇孫登與商略終古及棲神導氣之術登皆不應籍因長嘯而退至半嶺聞有聲若鸞鳯之音響乎巖谷乃登之嘯也遂歸著大人先生傳其略曰世之所謂君子惟法是修惟禮是克手執圭璧足履繩墨行欲為目前檢言欲為無窮則少稱鄕黨長聞隣國上欲圖三公下不失九州牧獨不見羣蝨之處褌中逃乎深縫匿乎壊絮自以為吉兆두001行不敢離縫際動不敢出褌襠自以為得繩墨也然炎丘火流焦邑滅都羣虱處乎褌中而不能出也君子之處域内何異夫虱之處褌中乎又假蘇門生之論作歌曰日没不周西月出丹淵中陽精蔽不見隂光代為䧺亭亭在湏臾厭厭將復隆富貴俯仰間貧賤何必終又歎曰天地闢兮六合開星辰隕乎日月頽我騰而上將何懐籍因孫登為大人先生傳以自况故伶之頌籍以此起語其天地萬期䓁語莫非自道其胸懐也而所謂貴介公子搢紳處士必指當時禮法之士何曾之徒也籍所謂惟法惟禮䓁語亦必與交惡而發者也其所謂二豪何也籍子渾字長成有父風少慕通逹不飾小莭籍甞謂曰仲容已豫吾此流汝不得復爾可見其為人渾咸二人皆門庭子姪而克肖其德者也故謂之二豪侍側賛之之極及扵流風所暨也江漢蜾蠃比籍浮萍比世人螟蛉比咸渾軰彼陳說禮法之徒雖奮袂怒目而終宥扵大人度量中如水之載萍也其擾擾焉或西或東未甞一步離乎江漢之流其一與字宜作類我說看父兄之善導化而子弟之速肖也
[난-001]兆 : 宅


夜卧覆首 

頭者諸陽之會諸隂脉皆至頸胸中而還獨諸陽脉皆上至頭故令面耐寒也是以飬兒者湏剔其髪飬生者湏修崑崙修崑崙者常䟽滌頭部也故風霜砭骨而行未有鞱面也夜卧掩首則知其陽氣之不足故也應璩詩云古有行道人陌上見三叟年各百餘歲相與鋤禾莠住車問三叟何以得此壽上叟前致辭内中嫗貌醜中叟前致辭量腹莭所受下叟前致辭夜卧不覆首要㢤三叟言所以能長乆㩀此則食色傷生之外覆首次之


疊皷鳴笳 

王維燕支行云疊皷遥翻瀚海波鳴笳亂動天山月楊愼云謝玄暉皷吹曲凝歌翼髙盖疊皷送行輈註云徐引聲謂之凝小擊皷謂之疊岑參凱歌鳴笳攂皷擁囘軍急引聲謂之鳴疾擊皷謂之攂凝歌疊皷吉行之文儀也鳴笳攂皷師行之武備也盖凝歌聲引也疊皷聲促也引則非疾吹也促則非猛擊也至扵鳴與攂徐疾不在其中王詩指軍中操練閑習之狀也


生薑樹頭生 
 
邵伯温云先君病且革伊川曰先生至此他人無以致力願先生自主張先君曰無可主張伊川猶問難不已先君戯之曰正叔可謂生薑樹頭生必是生薑樹頭死也又一說康莭云爾道生薑樹上生我亦只得依爾說此不過一時問荅非有深意生薑非樹頭可生者此理之所無使此物在樹上枯死無疑盖薑是病中所湏指在前之物而為言康莭扵伊川之語有不肯許故以理之所無者為諭因而觧之曰必是此物有死無生也我今只得依爾說者亦非以其言為是也其意若曰爾雖如此說到此我只依爾而已如所謂口是而心非也按椘江盈科小說云椘人有生而不識薑者曰此従樹上結成或曰従土裡生成請質諸人以所乗驢為賭皆曰土裡出其人曰驢則付汝薑還樹盖俗諺有如此者


屈膝屏 

盧照隣詩云娼婦盤龍金屈膝字書云屈膝金未鍊者金之未鍊恐如金根銀甕之類而自然天成者盤龍鏡名也鏡之不待鑄而成者曰金屈膝也又按陸翽鄴中記云石季龍作金銀鈕屈膝屏風衣以白縑畫義士仙人禽獸之像髙施則八尺下施則四尺或施六尺随意所欲也以意推之或髙或下屈折従冝如人之屈著脚膝故謂之屈膝屏畫以禽獸則盤龍之名亦必指所畫者而名之又或其鈕飾金作盤龍之形也梁簡文帝烏棲曲云織成屏風金屈膝朱唇玉面燈前出可以為的證又李長吉詩云屈膝銅鋪鎻阿甄余曾問之松谷松谷云屈膝者與屈戌同亦作銊乃門環也屠隆鴻苞載簡文詩作屈戌古或通用也然石虎事似有㨿亦安知屈戌非屈膝耶意者銅鋪門扉金花也阿甄指魏文帝甄后甄音真色羙而得之袁氏曹子建所以作感甄賦者也内以屏風外以門關鎻之深邃故長吉詩云然並載之以待嗜詩者採焉


癡兒了事 

黄魯直詩云癡兒了却公家事快閣東西倚晩晴按綱目晉楊駿錄朝政百官總己以聽傅咸戒其進退之冝駿不従楊濟遺咸書曰諺云生子癡了官事官事未易了也傅奕傳云了事正作癡復為快爾商其意癡然後方可了官事不癡而表露者必有禍害是以官事所以難了也若當事而作癡糢糊做去亦復為快魯直之詩正出扵此


孟學士王將軍 

新安陳櫟註滕閣序以孟浩然王濬當孟學士王將軍之目此甚魯莽孟浩然何甞為學士而况與勃同時與濬並稱豈有此理楊慎引三國典略昭明與王僧辯書云凡諸部曲並使招携赴投戎行前後雲集霜戈電㦸無非武庫之色龍甲犀渠皆是雲䑓之仗以此為王將軍武庫之證真為的實然猶未識孟學士之為何指古事捷錄云晉孟昶與弟顗並有文才作字行文有騰蛟起鳯之勢此說更覺暁然以用修之博只得其一待今日方始無憾


季子十字碑 

延陵十字之碑世傳孔子書歐公集古錄云玄宗命摸搨則開元以前已有此矣錢謙益云春秋魯哀公十年吳延州来季子救陳後六年而孔子卒六年之中孔子終老洙泗之間未甞適吳彼十字者誰題之而誰證之耶其言更明


金烏山詩 

趙麟瑞金烏山詩云漢波不到商山上晉甲猶存栗里中嚴子能成光武大亦非虚老富春翁金烏即前朝吉冶隱之所居也以子陵取比語意不露咀嚼有味


詩源 

大雅蕩之卒章曰顛沛之揭枝葉未有害本實先撥杜子羙得之為柟樹一篇其寓意深矣桑柔云大風有隧有空大谷維此良人作為式穀維彼不順征以中垢言君子小人行處異路也韓退之得之云萬物都陽明幽暗鬼所寰邵尭夫彂揮之云幽暗巖崖生鬼魅淸平郊野見鸞凰此皆詩家奪胎法三百篇之為大源豈不信然


松都夢詩 

李弼善國休字咸卿余再従姪也甞入直禁中夢有詩云荒城廢雉樓樓出古木寒鴉徃徃来不知為何兆數日出除開城經歴開城古都也事果驗此句意態孤髙殆有神助何减扵謝家靑草之語咸卿懶扵作詩將足成而未及也余甚愛之欲為之完補寄書要許咸卿亦不肯盖亦惜之也未幾咸卿病圽迄于今思之凄㫁咸卿又甞為余誦其舟行一聮云㠶將岳色忙心去雨捲灘聲急脚来此亦佳句可傳又歸自峽誦其一律云去天不逺曾何境終日而行又此山排壑怒龍川勢壯隱崖咆虎石盤頑朝来試出深深洞平地烟花踏世間亦無起聮篇不成余試賠缺云峽氣㠝岏碧四環征人匹馬陟孱顔此急扵補臉㤀穢佛頭且不敢扵開城者遵其意也亾友權上舍子羽學詩扵蔡學士仲耆其詩云殘花戀樹覊縻在小雨將春寂寞歸大為學士稱詡吳上舍㓜淸有盛名贄詩謁松谷松谷驚歎至比諸麗牧羅崔吳甞有送歲詩云山中又見歲華徂似送征人赴逺途燭盡盃殘留不住五更鷄唱是驪駒松谷亦以嗟賞彼數人者卒皆無年今觀其詩造語非不工緻風神寂寥與開城一聮䓁是為詩苑䜟符


囘文集句 

自李唐来詩學極盛宏士鉅匠誇多闘糜靡所不至杜甫五言排律或至百韻後之效者終無大過扵是至髙麗李相國奎報遂有三百韻律盡押支韻也七言則亦未有至扵百韻者至任疎庵叔英有觀漲七言百韻旋復更次者至三四篇五言律則有七百韻乃盡押支微齊佳䓁韻而合成之卽無論語意之佳否已是傑然大手茟矣古之囘文只有四韻律至李相國有詠雪三十韻七言律與李侍郎需反覆相次各成數篇也集句律詩自宋王介甫石曼卿始楊升庵集載梁間燕語聞長歎樓上花枝笑獨眠數句以為千古竒絶王世貞有集杜句一篇而只有念我能書數字至知君已是十年流一句其他平仄不諧配偶多乖不得為完篇錢受之明詩選李楨童琥諸人逈出千古猶不過四韻律至髙麗林惟正觸境操茟信口成章屬對精巧用意宛轉頓無斧鑿㾗今東文選所載者極多又有七言七韻排律此古今所無者我東人發之也林詩之佳者略採錄焉竹亭詩曰誰裁疎竹已成幽 李邦直 四面凉風曲檻頭 蔡持正 日送綠隂斜上砌 方干 巖排紅樹巧粧秋 蘇舜欽 勸君更進一盃酒 王維 與爾同銷萬古愁 李白 醉卧白雲閒入夢 蘇廣文 夢飛孤枕蝶悠悠 宋白 其有感詩曰道孤還與物情疎 孫何 釣直臨淵屢失魚 韓駒 月照離庭人去後 韓宗 酒醒孤枕鴈来初 杜牧 春殘葉宻花枝小 王介甫 院僻簾深晝影虚 蘇舜欽 若報生涯應笑殺 白樂天 家徒四壁本無餘 張攄 它作皆此類不可盡錄徐四佳詩話疑其杜撰然人所見聞亦間有之不可誣也泰齋云彼既能集句何無自作一篇流傳膾炙其所以疑之適所以證成無論集與不集此已佳詩


折楊柳 

詩家樂府之詞皆出扵古惟傳曲譜徃徃有不知其義者多起扵漢晉以後里巷歌謡史傳無錄耳惟折楊柳其源最古莊子天地篇云大聲不入扵里耳折楊皇華則嗑然而笑註云里巷之俗音其義則雖不可考而盖亦折柳樊圃之類歟


雲㙜真逸 

慎耳老云易學啓蒙有曰雲㙜真逸手記退溪先生亦不知何指按朱子與두001辛幼安啓云兹乆真庭之逸謂其奉祠而閒居也此序所謂真逸者必指此而言小孫九煥云朱子年譜淳熈十二年拜華州雲㙜之命當是此時事
[난-001]與 : 答


歸去来 

徐四佳歸来亭記云歸去来者前軰釋之曰歸其官去其職来其家其說可笑凡云歸去者即歸而去也謂此之来即歸去而来云爾何得云歸去其官職


飛鳥准繩 

管子曰飛鳥准繩謂鳥之飛也必還山集谷不必正直然起于北意南而至于南起于南意北而至于北苟大意得遂不以小迂為傷其意則善而其言非也如曰千里之路不可扶以繩萬家之都不可平以准者其勢固然而不害其為平直雖欲繩凖不可得矣故聖人因之非以小曲為無害也以事言則雖或容有飛鳥之小曲而以心言之豈不欲繩凖之端直乎今直以還山集谷者為准繩而謂小迂無妨此仲所以為仲也然以聖門髙䓁而亦有小徳出入之說則扵仲何論


明皇求仙 

李太白古風苐三篇甚譏秦皇之求仙若有所刺扵時者然史傳無考余觀杜工部覆舟二篇有云丹砂同隕石翠羽共沈舟又云竹宮時望拜桂舘或求仙註云此諷玄宗好神仙黔陽郡秋貢丹砂䓁物以供焼煉之用而使者乃沈其舟也然則此詩與上篇俱是譏刺時君之失可謂詩史


郭處士 

温庭筠郭處士擊甌歌多言羙女事而以宮中天子之戯為言按通考有假婦戯者唐太두001中以来孫乾飯劉璃瓶郭外春䓁善為此戯僖宗幸蜀時有劉真者尤能之云云盖傀儡之流而盛飾羙女容狀為宮中敎坊之戯者也所謂郭處士必指外春也
[난-001]太 : 大


金縷琵琶 

飛卿舞衣曲云蟬衫麟帶壓愁香偷得鸎簧鎻金縷管含蘭氣嬌語悲胡槽雪腕䲶鴦絲下二句不言其物只道管含胡槽管是笙類槽是琵琶也北齊褚淵善琵琶武帝賜金縷柄銀柱琵琶是知金縷有琵琶之名則鸎簧為管字彂端矣謂之鎻者恐是絲竹合奏之貌歟


歇後 

歇後體不始扵鄭綮如朱鮪涉血友于之類是也杜詩一重一掩吾肺腑山鳥山花吾友于卽用其體也衛靑傳靑得以肺腑待罪行間諸侯王傳臣雖薄也得蒙肺腑盖以山巒為親戚花鳥為兄弟下二山字承重掩說相疊為重囘抱為掩也偶讀山谷集其西江月一詞云㫁送一生惟有破除萬事無過逺山惟影蘸橫波不飲旁人笑我花病䓁閒瘦弱春来没箇遮闌盃行到手莫留殘不道月斜人㪚首二句卽語意精㘦全篇如酒謎並記之


元順帝詩 

元順帝贈吳王詩云金陵使者過江来漠漠風烟一道開王氣有時還自息皇恩無處不周囘莫言率土皆王化且喜江南有俊才歸去丁寕頻屬付春風先到鳯凰㙜詩中已略見應天順人之意其得謚冝矣


李鄴侯詩 

世稱李鄴侯成功不居比諸越范蠡漢子房然其詩云天賦吾地載吾天地生吾有意無不然絶粒昇天衢不然鳴珂逰帝都安能不貴復不去空作昻蔵一匹夫觀其氣像即一豪䧺丈夫謂之脫略世習則未也古人云志扵道徳者功名不足以累其心志扵功名者冨貴不足以累其心斯人也殆上不及於道徳下不安於富貴而居二之間者欤


朴醉琴詩 

孫桐祖栗継箕裘華國文章苐一流楊두001子夢中成吐鳯庖丁眼底欠全牛人間未畢抽金匱天上誰催記玉樓惆悵九原難可作遺書應待茂陵求此朴醉琴軒彭年挽尹大提學淮之詩也人但知公拄天地貫日月之大莭不知文詞之圎滿如此敬以錄之所以懐仰其人也
[난-001]楊 : 揚


飲仙 

李白喜言仙言酒如屈原之荃蕙菌桂即有託意者在耳杜甫作飲中八仙歌夫仙者飬壽而飲保命仙者㫁嗜而飲傷饕彼數人者與仙何涉李白稱仙以詩非以酒也盖従其所好不以世味經心者惟仙是已甫也憂國無裨寕欲漠然相㤀而不可得故乃指飲者為仙古諺云嬉笑之怒過扵裂眥長歌之哀甚於慟哭杜甫有之


東坡詩 

東坡詩云葱蒨門前路行穿翠宻中却来堂上坐巖谷意無窮此可喻道湏脚踏髙明之地一巖一谷儀刑意態方可以見得自别向之探討艱難皆非真實也然只就山中舉心目所到而言也堂雖處髙上有羣巒疊擁簇臨又非一方之可盡也其詩曰橫看成嶺側成峯逺近髙低無一두001同不識廬山真面目只緣身在此山中是則覺得義理無窮不可㨿其一時之見以為通快無餘藴也程子曰有學未到而言至者東坡未到此地位而取比無憾宜學者之省覧余見近世士論分裂各成黨類彼是而此非相争互角其在黨中者傳子傳孫莫不混同非强言其心實然也屈原謂民好惡其不同惟此黨人其獨異人心不同有如其面宜千萬之不同而惟黨人則獨異扵是一人倡之萬口和附可恠亦可歎也東坡兩詩胡不取以自箴
[난-001]無一 : 各不


菩薩蠻 

菩薩蠻者樂調也見扵李白其詞為閨怨之類于慎行穀山茟麈云威武諸蠻唐時各稱王女蠻國其先為白狼國以女為國君其人危髻金冠纓絡被體謂之菩薩蠻菩薩者以觀音女佛故也當時樂府遂製此曲至今傳之蠻亦作鬘意者唐時危髻纓絡之制流入中國為婦女盛飾故云爾


鄭一蠧詩 

一蠧堂鄭先生詩云風蒲獵獵㺯輕柔四月花開麥已秋看盡頭流千萬疊孤舟又下大江流宋釋參寥詩亦云風蒲獵獵㺯輕柔欲立蜻蜓不自由五月臨平山下路藕花無數亂汀洲其起句意到不妨相襲收殺得完好是白獺補臉手參寥則苐二句卑劣不脫胡釘鉸張打油套中東坡所謂詩似儲光羲洗去蔬筍氣者未必是的論


東詩蹈襲 

東人之詩毎多蹈襲古語妄傳為絶唱如鄭知常赴舉詩本出於唐韋承矩見事文類聚尹孝孫詩云相公酣眠日正髙門前刺紙已生毛夢中若見周公聖湏問當年吐握勞此出宋人李淸臣詩云公子乗閒卧絳幬白衣老吏慢寒儒不知夢見周公否曾說當年吐哺無此類甚夥雖金思齋之賢時有此累其贈僧詩云勞生慽慽竟何能世事紛紛若不勝蝸角闘䧺蠻與觸南柯争長薛交滕可憐堂上投巢燕堪笑牕間打紙蠅何似十方三世界淸空飛錫小乗僧此出扵東坡左角看破椘南柯聞長滕鉤簾待乳燕穴紙出癡蠅為䑕常留飯憐蛾不㸃燈崎嶇真可笑我是小乗僧近世有一宰相有詩云綠水喧如怒靑山嘿似嗔静看山水意應笑徃来頻此又專用髙麗魏元凱詩云流水喧如怒髙山嘿似嗔兩君今日意嫌我向紅塵豈非可笑元凱長興人也初為僧徒後以母意還俗此即出山詩也數年擢魁科其弟文凱亦未乆魁科有詩云黄金榜首吾曾占丹桂嵬科子亦收千萬古来稀有事一家生得二龍頭今長興城北有壯元峰即其所居之地元凱官至翰林母没復出家云


牧隱詩 

余滯雨村閭始甚壅鬱乆亦心安忽憶牧隱詩一聮云田字牕臨口字庭炊烟朝暮鎻虚㕔牧隱是麗朝貴近卿相末乃遷謫流離卒無安息之日此詩盖記其實也仍分成兩絶句云斗形廬在盤形野田字牕臨口字庭休恠打頭容膝足此身安處便心寕墻不防風牕近堗炊烟朝暮鎻虚㕔閉眉嘿坐閒調息耐過心專飬性靈牧隱又甞有詩云身為病敵難持乆心與貧安已守成亦傷歎之極發諸吟諷也余又分成二絶句云身為病敵難持乆百恠交攻敗兆多縦有遮羅殘技在其如形弊志衰何心與貧安已守成蔽形充腹免傷生孰知蹈分營為絶外侮紛紛只閉城此乃慕古之一端非喜為詩也


蘇齋詩 

國朝文章必數盧蘇齋蘇齋之詩多雜俚語人嫌其不雅然斤兩甚重如挽十石弓自始鉤弦至彀率毫髪不可怠其力所謂橫空盤硬語妥帖力排奡也其十九年遷謫所飬欤其警語則有廟表全心徳陵加百行源此作於孝陵者也仁宗廟號曰仁陵號曰孝仁與孝所謂大行受大名也洪相暹母夫人挽云一徳従三上台貴百年除六壽星尊夫人宋氏卽領相軼之女而歸于洪相彦弼有子暹宋相及洪相父子皆位極人臣而夫人壽九十四也時洪相已壽八十賜几杖故其一聮云更拄省中靈壽杖却披堂上老莱衣其題諫院契軸末二聮云世治那禁笑時危不避名偶修春暮稧要保歲寒盟依絶句法去其首二聮而只存此四句方為完備無罅漏也其他膾炙極多不盡錄


鄭古玉詩 

劒外稱皇帝人間托子規梨花古寺月啼到五更時此鄭古玉碏詩也其始下有二聮云逰子千年涙孤臣再拜詩愁膓一呌㫁何用苦摧悲李敬亭民宬謂之剰鄭即肯之云


杜詩喜言馬 

杜詩喜言馬其意可知物之遇時顯名或入扵天閑或為將相之用騰驤蹙踏舒氣展才莫有馬若也又或不與時㑹而庸夫驅䇿塩車峻阪瘦骨崚嶒困死扵路旁孰知夫有躡雲髙才追風逸足㢤是以伯樂一顧羸馬仰首長鳴子羙之心良亦悲矣


右軍真蹟 

右軍真蹟搨傳我東者亦多我先君子素閑扵茟藝其使燕以重價多購善本而還後如尹大夫淳入燕遍求無復此儔毎稱竒實必曰李家蔵盖中國不尚文華悉輸扵外國之求故也昔曾宏父識蘭亭圖引王大淳詩云昭陵永閟千年迹㝎武猶傳幾㨾碑此是中原舊時本石今焉徃落東夷古猶如是况今日乎恨不能鐫石垂後


子美寄韓諫議詩 

錢牧齋集釋杜子美寄韓諫議詩謂以諫為職望其薦李鄴侯扵朝者得之又引外傳泌居衡山羨門安期降之羽車幢莭照耀山谷證玉京羣帝則未然也彼雖仙羣豈可以帝稱之耶泌既立大功避輔國之讒乞逰衡岳而已其麻姑送酒之類不過畏惡羣小託此為言豈真有所謂安期之徒相與従逰耶鴻飛冥冥日月白靑楓葉赤天雨霜謂其脫略世禍無所繫累雖有天霜凋物無奈鴻飛何也玉京羣帝指五帝座此下四句謂輔國䓁羣小居大臣之位左右昏君讒毁罔極揺撼至扵髙蹈之地以其擅弄主威故指之為帝也倒景指天上也影動扵彼而意實在此也星宮對北斗言指南内也南方朱鳥七宿而星居最中故㣲其文稱南内之拘囚也玄宗方在憂愁鬱悒麯糵為伴理必有之而親信髙力士又被斥去即羽人稀少不在旁也因泝前而述泌之成績為其好仙故以赤松為比其功不减張良之㝎關中也運籌之帷幄尚在而避讒逺逃則神之所以慘傷也然則國家成敗已非與知者故扵腥腐則色難而不食扵楓香則甘焉謂不肯與羣小同歸而飄然髙舉也然周南留滯如太史公者古今所惜而其絶世飬性則宜壽考無疆也末乃言當此時如此人不宜任其自放猶有望扵諫議之薦逹而置之玉堂也如是看方是上下無滯矣後温鞱彂唐之諸陵見明皇頭乃破兩半以銅絲縫合必是李輔國張后之弑逆而史家諱之也子在同宮寕有不知之理肅宗之罪難掩矣人謂明皇殺三子納兒婦之隂報後張為輔國所殺輔國亦被誅莫非循環之致惟此一段不暴扵後世


琵琶詩 

無名氏琵琶一篇專出扵白樂天琵琶行仔細較勘如孫叔敖之優孟詳其末句亦恐如巫山雲雨之賦若真有其人豈合云忽飛去孤雲歸耶盖謂人忽不見只行雲獨歸也其曰粉胷繡臆何謂也其胷臆所服者粉地而彩繡互文也


參同契 

伯陽參同契去乾坤坎离以六十卦直一月三十日毎日十二時直兩卦十二爻以為火候比子雲京房雖似近之畢竟未免為安排之歸何也一月未滿三十日故其晦不過半日强然則未濟一卦終不用上二爻矣不知更如何處置以莭氣言則又剰許多分數終欠齊整
九絃琴 

宋王元之太宗挽云何人開殿閣塵暗九絃琴韻府羣玉云蔡邕益琴七絃為九又云唐太宗增九絃皆非也按通考九絃雅琴也五絃作扵舜以象五聲七絃作扵周文武所謂少宮少商也至宋朝太宗因大樂雅琴加二絃淸角淸徴為九絃召錢尭卿按譜以君臣文武禮樂㝎民心九絃按曲轉入大樂十二律淸濁互相合應


雜纂 

李義山雜纂人知有殺風景數語而不知更有許多在也雖其人未必賢採諸謡俗驗之人心時有可警省者如子惡苗碩之類不過街談里諺君子有取聲入心通莫非有益也余昔作百諺觧其形容物態㘦近民情則誠有不可没也義山之纂何以異是其不如不觧則曰婦人觧詩則犯物議夫婦人之職不越扵饋饗蠶績之間行貴扵柔順而已斯過半矣内訓女戒두001之屬雖或可以資助萬一而一向耽玩亦甚妨礙况詩律無益之㓛耶若是者不但女紅之不備必將有内行不純之誚故與僧飲酒則犯戒劣奴識字則作過為例宜閨壼之銘念也其惡不乆則曰贜濫官打罵公人余見官者凡府中蔵貨皆屬公家㝎祿之外毫無下手處如欲非義而妄取惟胥吏所共視指比如穿踰而見覺者對其人不敢出氣也故贜濫必與胥吏合謀合謀則尤有所畏慎也外雖薄罰内實周遮一時呵叱俄而無㾗故與奸汚僧尼罵童行為例可以發一笑也其意想則曰入神廟若見鬼過屠家覺氊見梅齒酸此列子竊鐡두002之喻也人有亾鐡두003者意其隣之子視其行步竊鐡두004也言語竊鐡두005也動作態度無為而不竊鉄두006也俄而得其鐡두007他日復見其隣之子動作態度無似竊鐡者也是以君子惡居下流一入扵意想之内亦無由以自暴也其枉屈則曰惜錢有疾不醫有羙味慳蔵臭腐凡財不吝則不聚既吝而聚心乎成習常較扵勝己者惟覺不足故性慳之人不但無施與扵人亦不贍扵己用亦不捄藥扵己疾殊不知宛其死矣為他人物也又羙味雖多腹飽而止我既屬厭而敗壊不㪚者亦衆也人之冀沾扵刀爼之餘者何限豈不怨怒之甚耶詩曰民之失徳乾餱以愆華元子家可以監矣余甞竊聼羣婢之詈主者凡祀饗之餕蔵敗而不㪚嘖嘖言不休此二事尤可以記識也其無見識則曰不說事因先罵人不問道理随人做事此實君子所宜省為躁暴儱侗人頂鍼余素持此戒猶未免徃徃踈脫也後宋王銍作續纂其奴婢相則曰扱卓髙添水滿放物當路其不相稱則曰水手渰殺師巫魘死其不濟事則曰殺人後戒酒臨死許修善臨渴掘井也東坡再續黄允交三續舉不免詼氣都不如義山着題
[난-001]戒 : 誡
[난-002]鐡 : 鈇
[난-003]鐡 : 鈇
[난-004]鐡 : 鈇
[난-005]鐡 : 鈇
[난-006]鉄 : 鈇
[난-007]鐡 : 鈇


歇前 

歇後人謂出鄭綮如以兄弟為友于之類綮之前已有之矣有歇後當有歇前如左太冲招隱詩灌木自悲吟以黄鳥為灌木則是歇其前也今俗指無甚緊要曰歇後此恐有訛賈誼䟽曰奊詬無莭音與歇後同顔師古云無志分也正與俗之所指相似則或是因音同而借用也荀子曰無廉耻而忍䜁訽亦賈䟽之意也


壯逰詩 

唐肅宗之將易樹也杜甫盖有諫止之力故其壯逰篇斯時㐲靑蒲廷争守御牀云云然官㣲事不著人不得以覩記而知也故曰小臣議論絶云云雖流離困苦之極亦自靖而不言其功故以介之推自况當時貪天之功榮華與勲業並髙者甫實鄙而危之故曰歲暮有嚴霜惟李鄴侯既㝎儲位脫然歸山故以鴟夷子為喻甫之為人要非飾虚矝己者其必有所以然而發矣儲位既㝎之後朝紳掠羙市㤙以為己力者亦必有之史氏未必皆書後世無以考其得失㨿甫此詩可見矣


諱名 

禮二名不偏諱嫌名不諱韓退之諱辨㨿此為證然李世勣避太宗諱去世字則唐世已偏諱二名矣退之謂雉為野鷄而不避治天下之治然蘇頲五歲時裴談過其父頲方誦庾信枯樹賦避談諱易其韻曰昔年移樹依依漢隂今看揺落凄愴江潯樹猶如此人何以任按庾賦隂作南潯作潭任作堪潭與談音同故易之也然則唐世已諱嫌名矣


禾三變 

淮南子夫子見禾之三變也㴞㴞然曰狐鄕丘而死我其首禾乎此道不行而發歸欤之歎者也禾苗而秀秀而實凡三變而垂向其根故也樂樂其所自生禮不㤀其本盖聖人託言之也


心畫 

六藝之一曰書書者六書也釋者謂書以見心畫畫如繪畫之畫非入聲讀者也心畫字出法言曰言心聲也書心畫也謂心内有思聲發為言言可以面傳而不可以垂後則畫其心以傳也如心内念天畫成天字心内念地畫成地字天地字便是心之繪畫六書是也今茟家辨其筋骨謂之心畫而入聲讀雖古之博洽莫不如此循用既乆卒難曉觧也


三過折茟 

俗傳茟陣圖非大王茟則㝎矣所謂羊欣作李煜書亦未知何考其云一波三過折茟又未知何指昔曾聞之波者即李陽氷八法中磔是也今俗稱亦相近也所謂三折者恐是始起而曲動斜引稍住㣲轉而橫又折作尖凡三過也八法中惟磔有此勢所謂擊石波者缺波也隷書勢急而尖纎也隼尾波者如八分圓殺若鳥尾也然鍾公泰山銘及魏文帝受禪碑今不可較證可恨或云一㸃如髙峰墜石一牽如百歲枯藤一縦如驚蛇入草此三折茟法然衛夫人出入斬斫圖不止此三者而獨扵一波云然可疑


屈原歌辭 

屈原辭云嫋嫋兮秋風洞庭波兮木葉下此千古悲壯感慨騷人韻客慕效不得也李白發之扵詩云昨夜秋風閶闔来洞庭木落騷人哀杜甫發之扵律云無邉落木蕭蕭下不盡長江滚滚来惟此二句為近之盖髙秋凉風葉下波湧皆凄㫁世界粧㸃不過數字而令人魂銷白則言風来木落則水波包其内風神動人甫則只言江之滚滚亦帶波浪意思在中筋骨可敬然終不若原之徹肝透膈盡情而哀訴此古今之異人情之不同也


四六 

古者詩皆四言不獨詩為然二典三謨大抵多四字為句而賡載之歌收入其間益見雅重又如周書我武維揚之類與歌詩無别也後世變為五言增為七言五七之詩尚文諱實音讀異路扵是文與詩不可相攙矣史䇿所著唐宗征遼之句謝靈運韓亾秦帝之語齟齬粗俗比如軍中女子兵氣不揚矣㨿實著事尚猶如此况何可引喻扵溶溶大篇之間耶我東自三國以前無可言髙麗尚四六今朝尚短律其間固多彬彬步驟者都只為一時詞塲摛翰之用畢竟無所用之也今考髙麗史多載奏箋文字其抽配駢儷工則工矣此所謂黛粉飾壯士笙匏佐皷吹豈不為天下笑耶


蔡學士詩 

蔡學士彭胤懿陵挽一聮云靑丘檀再降玄徳舜齊升膾炙人口盖檀君以戊辰降生云景廟誕生又戊辰歲也且舜木名顔如舜華是也與檀為的對尤善也其他驚人篇章甚多略舉數律玉皇香案早周旋来管蓬莱已暮年白鳥下庭開印後金鴉騰海捲簾前叢宵皷角雲捿吏珠樹樓㙜火食仙但得玄明一升足不妨官俸日蕭然又仙舟宮燭夢依然萬事升沉十九年北去塞橫天際鶻南来海跕霧中鳶覊愁曉鏡三分雪鄕思淸江二頃田囘首陽關雙玦怨可憐猶羡左魚懸


山水 

水歸扵海無不通山宗于嶽亦無不連水動而山静故水之源流㨿地勢可别而山之始終非尋討則難知亦湏覔水之所會其所會處即山盡處此有山橫亘在前南北皆有水水流必會會扵東則知山之西起會扵西則知山之東起也因是推之山水者隂陽也隂陽配偶一順一逆方成造化如水就下而山亦俱焉則萬彚不得生遂矣然則山之朝嶽如水之朝海形雖不動氣常歸向也夫山外有水水外有山重重相間順逆相配而水根扵兩山之間山止于兩水之合登髙而望之如兩手十指互交不觧而嶽與海為腕也余甞有詩云山臨水止原無極水自山来流不窮二箇看看元妙合古今生飬孰非功此理亦當與堪輿家論


金蛇木玃 

十二辰像物不可深究術家之說既如此故詩人韻士識其歲年必曰青䑕蒼牛如鄭玄龍蛇謝安白鷄之類是也盧蘇齋康陵詩云囘首儘迷松栢路撫圖剛認木豬年贈僧詩云厚意金蛇盡餘情木玃丁木豬乙亥也金蛇辛巳也木玃甲申也此與鶠閣虬戶篠驂同一徐澁體亦可為藝苑掌故


石鼎聮句 

石鼎聮句或引列仙傳謂真有其事而或謂句法全類韓公語疑軒轅彌明寓公姓名以余觀之若但寓意自况則如子虚烏有之例自可見志何必舉門客故為調笑語㢤其必有此䓁人作此䓁事退之即聞而記其事其句法之相類乃退之就而潤色之也如盧仝月蝕詩本篇之外又有退之潤色者何以異是年譜以列仙傳彌明為證而考異則又謂好事之因此序附著者按列仙傳只有軒轅集而綱目宣宗迎集扵羅浮山問長生之術未知集之為彌明軒轅則固有其人矣張南軒守静江奏云州有堯山山有唐帝祠有唐衡嶽道士彌明詩可攷


啓棘賔商 

楊誠齋與朱子書云諏及啓棘賔商之義即問焉扵益公益公報以二說錄在别紙此句見屈原天問盖朱子註椘詞時問及而楊亦未通轉訪周益公也其二說未知如何而今註作啓夢賔天或是其一也舊註引山海經夏后氏上三嬪于天得九辯九歌以下登天而竊其樂王逸云棘陳也嬪列也言帝陳列宮商此又其一也天下之書浩穰難悉山海經之類偶或不記非異也語錄云椘詞註下事皆無這事是他曉不得却就那語意撰一事為證却都失了他那正意如淮南子山海經皆是如此㨿此則山海一條朱子固不信而棄之矣以離騷考之九辯九歌分明指夏啓盛治天問之說不過如此若山海者求而不得臆度杜撰也愚謂古之帝王敎其子必置諸民間俾知小人疾苦㨿無逸可見禹之處啓亦必如是棘難也賔商猶言賔旅謂艱難扵賔旅商賈之間卒踐帝位也九辯九歌原非誣言皆啓之樂章而後原與玉倣效為之九辯者恐是曲察民情之憂樂九歌亦是敬事天地人之鬼神者也循其流而泝其源可知也此類不必深究朱子既勤訪扵人而親加註觧故略論之


用拙存道 

堯命舜曰允執厥中及舜之命禹益之以三言則其理愈明詩家亦有此句法杜甫云用拙存吾道蘇軾附益之云貧家净掃地貧女好梳頭下士晩聞道聊以拙自修此興體也亦詩人感彂之妙詮一日余諷詠有味因效為數句直賦其事云真心易揜晦世習多纒繞安貧自無事用拙存余道不害為杜詩之註脚


逍遥逰 

逍遥逰語有重複其實不然比如離騷草木馨芳之物有原之自言有女嬃之言有靈氛之言有巫咸之言以其意相類故語相同也自篇首至天池也周之自言也自齊諧至南為齊諧之言也自湯之至辯也湯棘問荅之言也互相證明因加觧釋如此也盖陽生扵隂隂為本隂静而陽動以海與鵬為喻運者天氣徃来之大數也陽生扵北六月而極乎南隂生扵南亦六月而極乎北舉陽而包隂也六月息者既止而復蘇也一止一蘇之間生物之氣相吹而成此野馬塵埃之㣲物野馬是日光著地㳺氣之動始見也塵埃是日光透牕塵埃之動始見也皆生氣之相吹也鵬與馬塵相照扶揺與相吹相照大小之懸殊也如天地然自地視天不知其幾何自天視地亦若是彼御于天此傅于地如是而已矣盃水能負芥而不能負盃盃大扵水也積氣盈扵天地所以能負大翼也之二蟲者謂控扵地之蟲也凡言之字皆屬上文讀其騰躍不過尋丈何以知九萬里光景乎夫風者生於地也九萬里非風所到也其始雖因風勢而起至是則風反在下只御氣而行此皆指至人無為順天而行天下自治非俗見可測也是以莽蒼與千里其費用不侔况徙天池者乎其畜力待時大非草草可得小知不及大知小年不及大年人知年之有别而不知知之尤别以年言之有不知晦朔者有不知春秋者彼奚知有五百八千歲為春秋者乎彭祖止於八百歲而人之所擬匹不過於此則悲矣此猶如此况何知扵知之大小有霄壤也故其知效一官之類其為智不過菌蟪斥鷃之䓁也數數猶屑屑也宋榮子笑彼之屑屑然但有餘扵自守而無裨乎天下者也故曰未樹也謂猶未免求利扵己也列子異扵是又免乎作為也而猶待風徃返不及扵風斯在下者也惟乗天地之正御六氣之辨者方可比諸鵬徙之自在也至人神人聖人非有三䓁人即御氣而逰無窮者是已下文果提出藐姑射一莭其神凝者如孟子所謂所存者神謂心所存主則便有不癘年熟之效此喻至人御世無所猷為而天下自化也之人也之徳也謂使物不疵癘而年穀熟之人之徳也亦同皆繳上文之辭也猶時汝者謂汝無進益而猶是前日之汝也謂之四子則姑射非一人也


玉杯繁露 

董子所著書有玉杯繁露篇繁露即今世所傳春秋繁露是也玉杯則不傳又不知其義何居按文帝十六年得玉杯以明年為後元年意者仲舒喜言灾祥必將用此志喜如周公得禾名書之類繁露亦不過如此或者在武帝金莖之際耶不敢臆㫁


南山詩 

余偶閱南山詩不知韓公作此果何意乎㫁不是謾興戯茟也盖天地之間無理不具故無物不有驗之草木驗之禽獸異品别性恠形竒態大小長短輕重强弱色有淺深氣有好醜盖莫不悉備我或未之見而不可㨿以為必無也推之扵人心世道善惡如面變故百億其難易緩急之間可驚可怛可喜可愁盖莫不悉備推之扵文章詞藻其安重如山活動如水細宻如絲擢秀如花變狀如雲詰屈如藤縹緲如仙怳惚如鬼明如日月髙如星辰深如坎窞堅如金鐡壯健如駿馬馳驟従容如閨女綽約濶逺如滄海無窮繁縟如脩竹叢生有巧則有拙有全則有偏盖莫不悉備也韓公欲以茟端描畫之非山則莫可讀其詩如絲竹曲拍進退應莭表裡纎末無不畢具詩家之妙至斯極矣盖露盡一生傲物性五十箇或字中人之情狀備矣九原可作必將莞爾而笑


金克己詩 

髙麗金克己皇龍寺詩云五侯耽耽宇當夏不受暑炎官耻失威陋屋煩遷怒焦心愁似火爍體汗如雨願随葉静能飛入淸虚府身騎靑瑶蟾手弄白玉兎可惜凡骨腥雲霄失歸路不如叩幽人霑灑淸軟語曉起理枯藤来尋西社主蝸涎繞砌苔鳥哢歸雲樹殿閣誇壯麗尋空欲飛去一室曼陀花繽紛落玉坐乆黄金鴨湛烟橫篆縷活火試芳茶花甆浮玉乳香甜味尤永一啜空百慮暮色入平林長廊鳴法皷才㣲萬象驕把茟吟尤苦此篇可誦命意又竒盖憤世疾俗之作也貴勢崇髙人不敢那而貧賤固窮反受其毒至凡骨失路之語有籲天難徹之意惟知者知其然耳又金海黄山院一聮云驚起浪聲風意氣洗開山色雨工夫下語亦竒此人溶溶大家藪其見扵輿地勝覧亦多此類惜不得見其全集


異同同 

黨論起而是非不㝎非中有是是中有非人只見此是而彼非不復知彼意亦同然也如此者雖所言皆是畢竟是黨中人奚所擇㢤李判書袤送人詩曰試看萬千峰面背異同同異異同同其言近俳而意甚㘦其或異而同或同而異畢竟異與同者同歸扵黨臼矣此足為衰俗之儆盧仝與馬異結交詩曰昨日仝不同異自異是謂大同而小異今日仝自同異自異是謂仝不徃兮異不至李詩盖出扵此而㸃化亦佳


松谷詩 

松谷之詩長扵詠物其攪車曰雙橫雙立形如舞執厥兩端用厥中揮手攪来聲軋軋白雲晴雹各西東攪車者今俗木綿除核之器也雖巧而近俳又如白燕詩一聮云真珠箔上聞聲别白藕池邉過影迷此不出扵前人套習也唐詩詠鷺則曰立當靑草人先見行傍白蓮魚未知此猶鄙俚其詠白胡桃曰紅羅袖裡分明見白玉盤中看却無其詞稍雅然下紅白看見字覺其淺露也松谷此句則聞聲别三字煞有精彩非他比但恨一白字猶有㾗迹可厭大抵此類幾扵胡釘鉸張打油亦不足尚也甞見此老題人江亭一聮云危欄落照懸春釣髙棟浮光接曙河殆扵神助爾


遺響 
 
余甞従松谷詞伯問遺響詞伯云衛娘髮薄不勝梳出扵西征賦云衛鬒髮而두001光鑑指衛皇后也屈膝銅鋪鎻阿甄甄姓也即魏文帝甄后也我有迷魂招不得用馬周夢逰天宮事在太平廣記云
[난-001]而 : 以


絶句 

楊用修云絶句者一句一絶今絶句之四句未必各一絶如五言則打起黄鸎兒莫敎枝上啼啼時驚妾夢不得到遼西七言則橫江舘前津吏迎向余東指海雲生郞今欲渡緣何事如此風波不可行上下相鉤連也余謂絶句之名起扵後来唐人詩有以絶句為題者則自唐時已有之矣意者古詩長篇未必皆佳故就其可誦者絶其四句表以出之謂之絶句今唐類函中率多不錄全篇取其可傳者而傳之可以為證又如聶夷中田家詩陳新安真寶取鋤禾日當午以下四句而上本有父耕原上田子斸山下荒六月禾未秀官家已修倉四句宋之問寒食詩今世只取不見洛橋人以上四句而下本有北極懐明主南溟作逐臣故園膓㫁處日夜柳條新四句皆其例也既有此目雖非絶取而仍為四句律之名盖刋落繁辭之謂也


洪裕孫 

洪裕孫者南陽人梅月堂之故人學扵佔畢齋號篠叢子不罹戊午之禍為人歴落嶔㟢甞有詩云濯髮飛泉落不收雪莖随向海東流蓬莱仙子如相見應笑人間有白頭語甚峻爽可誦其子至性博學敎授千人至孫天賛三世歴百七十餘歲云



星湖先生僿說卷之二十九
 

 詩文門 
 
律詩路程 

律詩五言生扵六朝七言生扵沈宋自此詩道大變其文彩雕鏤莫有如中二聮故必專心扵此而起尾二聮則不免苟賠成篇而已惟其盡力扵抽配平仄之間而㫖趣則汨䘮矣余甞謂太白不屑為搯琢之苦則不能雙對固也雖或有之其好鳥飛花之語鄙劣無足觀子羙專扵雙對又徃徃致意于尾聮則其扵絶句宜優優而亦絶不作何也此局扵技而然也盖詩本扵風雅皆四字為句字少則意或未暢故變為五字五字猶欠少變為七字今風詩中有此例如毋두001撼두002我帨兮遭我乎峱之間兮之類是也然古詩上下脉絡或相照為句絶句尾聮或十字或十四字相照為句可以容其思議惟雙對二聮局促粧飾餘地不恢故但務色態比如朱粉錯施而氣血芤濇也扵是習扵苦澁舎置聲韻坼襪補綻扳枝拉葉氣像薾然矣變四為七本為寬展用意而今人只就四字加一為五就五字加二為七則又毎下矣盖三百篇後先有古詩次絶句次雙對短律今之為律者宜先習絶句然後方及短律此其路程
[난-001]毋 : 無
[난-002]撼 : 感


退之山石句 

退之七言詩如穎師琴雉帶箭之類巧追精琢斤斧無憾然其不犯手勢陶鑄自成者其惟山石一篇自頭至終只如山行日記随遇寫出而茟力䧺渾不見罅縫惟能者能之而不可學得也後来元之元好問知此意曰拈出退之山石句始知渠是女郞詩盖知言矣


晩湖詩 

慎徴士懋慎氏之庶出也識明行髙有名當世甞上書論國家大計拜之官不起歸老扵嶺東有詩云常恨荆山泣玉人椘王當日未曾親雖然不憚頻繁苦終作連城萬世珍踈籬草草閉無扉欲試新竿掃舊磯嘿筭一生多少事中年以後計非非盖以平生作上下截看其意亦好又甞賦梅曰貞故無争謙故退世間誰是識梅人消長未了前年事莫道先春是後春詩多類此


韓魏公祠詩 
 
禮天子祭天地諸侯祭封内山川大夫祭五祀外此皆非其鬼也今鄕校之外又有孔子書院此因滄洲釋奠而成俗也私室之禮不敢與國家侔擬亦非禮也既是天下同尊之師而郡縣皆有聖廟士子伸敬有地何必特祀扵閭巷然後可耶偶讀劉静修韓魏公祠詩云天宇公之祠元氣非公誰郡人一何愚而扵公有私其言亦是


副墨子 

莊子太宗師曰聞諸副墨之子副墨之子聞諸洛誦之孫洛誦之孫聞之瞻明瞻明聞之聶許聶許聞之需役需役聞之於謳於謳聞之玄冥玄冥聞之參寥參寥聞之疑始盖疑始者疑有疑無之始也既始而静曰參寥静而不可測曰玄冥謳恐與嘔嘘之嘔同即動之始也動則升降徃来不息故需役者氣之名也聶従耳瞻従目誦従言三者則耳目口之名聲比扵色尤㣲聞聲而未及見色故曰聶許見色而未及口誦故曰瞻明也口生聲聲生言故曰洛誦之孫也然後茟能書之副墨者茟之名茟不能獨辦得墨為副然後方書故曰副墨而茟生書故曰子其意謂得之扵聖人之書也


詩家藻繪 

詩者志之發也有語有意意深而語淺故語可了而意不可窮三百篇大抵皆四言讀之其語易觧人嫌其語局增字為五言五言之源自詞賦始詞賦上增一字五言中增一字也惟其用意恢如故世漸巧細組織藻繪無所不至後人又增為七言則益與古背馳至聲律配儷之出詩之道斵盡若四言則雖沈宋蘇黄軰之工緻安得以容才思耶由是天下之士莫不沾沾駑迹殫一生之精神氣力老死而不自覺董仲舒曰諸不在六藝之科孔子之術者皆絶其道然後統紀扵一法度可明民知所従矣余謂有王者作必自蘇李以下嚴法禁抑然後人風少變矣何也今人家子弟全無拘撿能作短篇長律時論翕翕稱佳士其扵質行善人則賤穢之俗安得不偷雖明知其然然生子不能免俗必使先誦五言遍及諸大家至扵元明聞人不習則取譏實無餘力暇及扵經史也余觀史䇿若古文詞其引三百篇莫不詠歎激㘦其或及五七言則不啻駭矣益覺詩道之漸譌矣


謝詩 

古人評謝詩云鑪之功不遺餘力若但意㫖而已則豈有輕重錙銖之别㢤余讀選詩其中有淸調平調側調皆以聲響言也後之尺寸慕效者莫如李白今白詩長篇或有平側調諧八九皆合人謂信口成者非也選詩之語或如稚孩口氣有何難學今人或不觧其義强作淺近說話曰余學古也此何異丈夫随兒童作覔梨栗語耶


歌詞三疊 
 
後世歌詞祖扵李太白憶秦娥故稱草堂詩餘草堂者太白詩集之號也余讀王子安秋夜長一篇與他歌行體别彷彿憶秦娥聲韻分明是詞曲但其腔調多七字句與憶秦娥稍異然憶秦娥亦有七字一聮矣後人論陽關三疊其說甚多合成一書然毎句一疊亦似未穩今詳憶秦娥秦樓月音塵絶两句皆疊是二疊也陽關詩若但以七字四句則恐不成腔必以憶秦娥為例浥輕塵柳色新一盃酒三句疊唱則為三疊矣東俗音調雖别至苐三疊極叶矣三疊之說肇扵黄庭經曰琴心三疊舞胎仙謂彈琴而歌舞也一彈二彈至扵三彈也今琴音非莭莭異聲或重疊成調所以為疊以後句合律當有如此者方可以諧扵長短之莭耳


野馬塵埃 

莊子野馬也塵埃也生物之以息相吹也野馬或言日光或言逰氣何故與塵埃同說盖生物之氣未甞止息日夜逰動所以能成造化野中無風之時日光明耀方見逰氣之上下轉動無一息之暫停也静處室中牕暉透隙只見滿室塵埃無有空缺無有暫停其生物之氣以息相吹扵此二者可見此與孔子川上歎逝同意可謂善名狀也


赤壁賦 

蘇子瞻赤壁賦云有客無酒有酒無肴客曰今者薄暮舉網得魚鉅口細鱗狀如松江之鱸顧安所得酒乎歸而謀諸婦婦曰我有斗酒蔵之乆矣以待子不時之需扵是携酒與魚復逰扵赤壁之下此專出扵小雅魚麗鉅口細鱗與鱨鯊䓁相照我有斗酒與君子有酒相照狀如松江之鱸與維其嘉矣相照携酒與魚與維其偕矣相照不時之需與維其時矣相照且既云㫖云多又云有有者即蔵乆之意凡酒待乆而成者必味烈此如周禮三酒之類鄭氏所謂酋乆乆醳是也云有則烈在中周禮先言五齊後言三酒齊者易成味甘凡禮先醴而後酒㫖者甘也此所以先㫖而後有也然則斗酒蔵乆亦與此相照東坡可謂善看文字矣善演詩義矣


樂天諷喻 
 
白樂天有諷諭詩甚多其間有警㘦略採錄焉新豐折臂翁者戒邉功也其詩曰夜深不敢使人知偷將大石鎚折臂張弓旗俱不敢従玆始免征雲南骨碎筋傷非不苦且圖揀退歸鄕土此臂折来六十年一肢雖廢一身全至今風雨隂寒夜直到天明痛不眠道州民者羙臣遇明君也道州民多侏儒長者不過三尺餘市作矮奴年進送號為道州任土貢一自陽城来守郡不進矮奴頻詔問城云臣按六典書任土貢有不貢無道州水土所生者只有矮民無矮奴吾君感悟璽書下歲貢矮奴宜悉罷民到于今受其賜欲說使君先下淚仍恐兒孫㤀使君生男自以陽為名馴犀者感為政之難終也南海進馴犀冬大寒犀死縛戎人者逹窮民之情也其詩曰自云鄕貫本凉原大暦年中没落蕃誓心宻㝎歸鄕計不使蕃中妻子知晝㐲宵行經大漠雲隂月黒風沙惡忽聞漢軍皷聲路旁走出再拜迎逰騎不聽能漢語將軍遂縛作蕃生配向東南卑濕地㝎無存恤空防備凉原鄕井不得見胡地妻兒虚棄捐靑石者激忠烈也其詩云靑石出自藍田山石不能言我代言不願作人家墓前神道碣墳土未乾名已滅不願作官家路傍徳政碑不鐫實錄鐫虚辭願為顔氏段氏碑雕鏤太尉與太師刻此兩片堅貞質狀彼二人忠烈姿澗底松者念寒儁也其詩云有松百尺大十圍生在澗底寒且卑澗深山險人路絶老死不逢工度之天子明堂欠梁木此求彼有两不知誰喻蒼蒼造物意但與之材不與地紫毫茟者譏失職也其詩云江南石上有老兎喫竹飲泉生紫毫宣城之人採為茟千萬毛中選一毫慎勿空將彈失儀慎勿空將錄制詞鵶九劒者思决壅也歐冶子後千秋後精靈闇授張鵶九鵶九劒鑄吳山中天與日時神借工有客持金買一觀三尺靑蛇不肯蟠客有心劒無口客代劒言告鵶九君勿矝我玉可㘦君勿誇我鍾可刜不如持我决浮雲無令漫漫蔽白日海漫漫者戒求仙也其詩云玄元聖祖五千言不言藥不言仙不言白日昇靑天此劈腦㧞根之諭也


製狐白裘術 

康莭詩韻調不諧冗剰可厭余閱其集刪繁就約撮得四絶句方是可誦錄之静處乾坤大閑中日月長若能安得分都勝别思量隱几工夫大揮戈事業卑春秋頼乗興出用小車兒世間無大事天下有䧺才惟恐人難得寕憂道未恢堯舜為真主巢由作外臣病夫冝揣分無用苦開陳此製狐白裘術也


陳子昻 

退之詩齊梁及陳隋衆作䓁蟬噪國初盛文章子昻始髙蹈朱子至和其感遇之作余考之未見其可賞盖六朝餘風入唐猶有循習者子昻始有奮起脫去之功也元好問詩云沈宋橫馳翰墨塲風流初不廢齊梁論㓛若凖平吳例合著黄金鑄子昻此述退之之㝎論


律賦 

今世科塲克捷者太半宿搆或代述一人兼三五故倖望羣聚無文七八而徃徃得之此塲圍所以雜亂無别朝著所以傝䢇多不肖也古人意思周宻毎毎勝似今俗自唐至宋皆律賦試士其體句錯長短如今四六體而有韻有儷有廉而以八韻四平四側為韻脚次苐排押或二十四句或三十二句今柳州香山集中有科程數篇可以取法今制各試詩賦表箴銘而律賦則衆體具焉宿搆代述皆無所售則倖望者退而雜亂殺矣才能者逞而傝䢇屈矣然而不行者宰相子弟槩多不讀書下劣而不願故也今之半日唱苐之法恰同兒童蔵環之戯兒童用小環埋之沙土中以枚臆中偶爾得貫者勝此豈選才之術殆花郎之不如也


一水香 

人謂杜詩句句有来歴今觀未必盡然只是釋者旁拖曲引以傅㑹之徃徃可笑如立馬千山暮囘舟一水香此不過載妓逰宴之作故囘舟而餘香滿水云爾其他佳人雪藕絲及玉袖凌風並雪與玉皆指白色而言雪何必以雪桃為證玉何必以飾玉為貴又况袖非玉可飾耶盖暑月之服不嫌白色時俗可驗其意本淺被後人鑿敎深看


下枕 

李白擣衣篇有便憑將金剪刀為君留下相思枕下如下箸下鍼之下下枕就枕也言為其裁衣無暇就枕留時而不下也又或讀下之之下謂古人晝必歛枕簟而懸之故云爾上說尤愜


白髮三千丈 

李太白秋浦歌十七首其白髮三千丈一絶人皆疑之而未得其實蕭士贇謂極其形容非殢形泥迹者所可觧然人老而髮短尋丈亦過矣何至以三千為喻耶是必不爾矣其苐一首云秋浦長似秋蕭條使人愁㨿此必有秋浦之所以得名者也苐二首云秋浦猿夜鳴黄山堪白頭山未有頭白之理而謂之白頭則亦必有所指者矣苐八首云秋浦千重嶺水車嶺最竒天傾欲墜石水拂寄生枝㨿此則所謂水車嶺者必臨水欲墜暎在波間者也宋郭祥正詩云萬丈水車嶺還如九疊屏北風来不㫁六月亦生氷然則所謂水車者危峻如此而又必泉瀑交瀉風冽氣冷氷雪不觧常若白頭者也如是而暎在水中如髮照鏡裡故曰彼髮之白亦若緣愁而得者即黄山堪白頭之意也又有逰秋浦白笴陂詩云山光揺積雪猿影掛寒枝此亦可以旁證古今人不曉此義謂真有髮長如此强作摸寫之極令人齒冷


白眉 

馬良字季常時謂馬氏五常白眉最良以其眉有白毫也字季則非伯也今人却以杜甫有長兄白眉復天啓之句謂伯兄為白眉則誤矣李白贈族弟詩置酒送恵連吾家稱白眉又云季父有英風吾家稱白眉得之矣若杜甫之意謂其特秀如馬氏之最良云爾或云謖其苐四也


丘文莊 

東坡贈瓊州人姜唐佐云滄海何曾㫁地脉白袍端合破天荒瓊處南海中距北京九千四百九十里唐佐之前未有顯人也至大明丘文莊濬即瓊山人官至太學士為世名臣未必非蘇公一謫有以興起也東坡聞隣舍兒誦書詩云九齡起韶石姜子家日南吾道無南北安知不生今註云張韶州曲江縣人姜即憲宗時相名公輔愛州日南縣人日南屬安南非越之日南也俱距京師近萬里也人材之生何地無之特選用有限耳今我朝不但逺人不能進西北二方數百里之外荆棘未開此又古今之無有


八詠樓 

李白詩沈約八詠樓城西髙岧嶤樓舊名元暢沈約所建約有八詠詩有登㙜望秋月㑹圃臨春두001風秋至愍衰草寒두002来悲落桐夕行聞夜鶴晨征聽曉鴻觧佩去朝市被褐守山東八篇樓盖後人因此為名也楊用修云此唐五言律祖然其平仄不諧不入格律不獨五言篇中各有三六七言用修不言豈未及詳閱耶余考俞安期唐類函莭略載之徃徃聲調凄婉宜入椘詞續篇晦庵亦漏此不採何也姑舉一篇其望秋月云望秋月秋月明如練照耀三爵㙜徘徊九華殿九華玳瑁梁華榱與璧璫以玆琱麗色持照明月光凝華入寶帳淸輝懸洞房先過飛燕戶却暎班姬牀湛秀質兮似規委淸光兮如素照愁軒之蓬髮影金階之輕步居人臨此笑以歌别客對之傷且慕經衰圃暎寒叢凝淸夜帶淸風随庭雪而偕素與池荷而共紅照玉墀之皎皎含霜靄之濛濛隱巖崖而半隔出帷幌而纔通㪚朱庭之奕奕入靑瑣而玲瓏餘不盡錄只欲使人㨿此知其槩然句語或多疊出五七長短亦甚不齊意者為歌舞莭奏一篇之中各成一疊終未可深考


東流不溢 

屈子天問東流不溢孰知其故古人皆以歸墟為觧盖指尾閭也又不知尾閭之洩歸扵何處終亦說窮矣易曰原始反終故知死生之說原始而知所以生則亦將反終而知所以死天地之間無物不然余欲補天問一條云流水許大従何以生又欲替子厚之對云大地磅礴内或空缺海涵日炙蒸鬱成液此原始之說也又継之而對屈子之問則云赤道之下其熱焦燬既有生之死亦類此此反終之說也又欲别為歸墟之義云水流之急或成窩坎盤囘内蹙不上則陥比彼旋飈四外来盪斡囘不停不下則上此旁證之說也


子厚天說 

柳子厚荅退之天說有未明其言曰人生扵元氣乃隂陽之壊者類物壊而蟲生故鑿窽䟽築燔木鎔金疑若撓敗天地者至扵殘之為功息之為讐則甚矣盖物生扵天飬扵地以物飬人如以水液飬草木也草木下收滋潤上逹枝條是固天地之生意也若但以鑿燔為妨則雨驟崖崩震薄岳裂日曝石風疾物摧江河渰溢霜雪瘁削大木千歲根盤九泉溪壑百道衝决丘陵是皆自然而然天地之所不免也若曰是亦隂陽待壊而成可乎氣化之生其理不同隂陽凝聚函育成形髙低淸濁各有羣分生扵果蓏瘻痔之腐者虫蛆是也生扵空山大海之間者龍虎是也人也者禀扵二五之精者也比如玉藴珠蔵山輝川媚奚得以䖝蛆為喻㢤


崢山 

退之詩大語두001斡元化두002髙言軋霄崢人疑其崢之不可無嶸而獨用也然退之亦有本國䇿云棼冐勃蘇上崢山踰深溪蹠穿膝暴世說阮孚論郭景純詩云泓崢蕭瑟實不可言古書已然矣
[난-001]語 : 句
[난-002]元化 : 玄造


陶詩自做 

古人之詩如荒郡野人冠是自做帶是自做衣履是自做器物是自做真心見而工拙可别也今人之詩如京邑之士冠是借物帶是借物衣履是借物器物是借物雖都雅可觀皆非己有此物東隣借用西隣借用何足稱也余觀靖莭集即自做出来所以難學今之論詩不過借物而善鋪排無罅漏也又或有借物而顛倒錯亂之者益可笑


契濶 

曹操與楊奉書云死生契濶相與共之註契濶勤苦之意與今詩註不同愚謂以文勢考之似是逢别之謂也契不必入聲讀逢則契合别則離濶也


太公不歸 

君子遭遇功成身退不過衰世之意如伊尹傅說之徒勲業終始子孫長世豈非所欲但恐志得則怠名震則忌殞亾随之矣如周之太公望值運奮興遂荒營丘即始心所存然耳後来詩人有云一下漁磯更不歸又云至今江鳥背人飛此不過陋儒口業何足以知大人虎變耶小孫九煥次其韻云一出安民非細事老翁八十不湏歸余偶閱之曰此善飜案者兒亦有識矣


烏夜啼 

李白烏夜啼細看更有味乃為之觧曰天氣蒼蒼謂之靑雲地氣昏黄謂之黄雲白詩中多用此句皆此意烏棲春暮也歸飛日晩也正是征婦懐人之時織錦者用蘇蕙璿璣圖事但云隔牕語語可知矣必是聞烏聲而獨語物亦知歸人獨不爾何㢤怨詈之情婉約之態宛如目見其憶逺人三字即破題語也此千古閨思之冠絶而寓意亦深謂之泣鬼不亦然乎


星河動揺 

杜詩云五更鼓角聲悲壯三峽星河影動揺舊註以灾異釋星河之動揺其義未明杜又云三更風起寒浪湧醉舞喧呼覺舡重滿空星河光破碎四座賔客色不動其意與此相類風起浪湧舟行蘯迅仰見星河光色破碎三峽亦水勢阧寫放舟投下則星河之影安得不動揺乎此必夜泛即事之作故云爾


退之傲物 
 
退之南山詩中露盡平生傲物性五十箇或字中人之情狀備矣


杜韓詩 

唐書杜甫傳末云韓愈扵文章慎許可至歌詩獨推曰李杜文章在光焔萬丈長李奎報譏其軆文之卑弱以五字句搀入扵史䇿譏之亦似有理然其所推有輕重不引其詩何由知其羙之許大也其不獲已處古亦有例如唐太宗雪耻酬百王及謝靈運韓亾子房奮之類是也韓詩之羙亦許大而人或有不好之者至杜牧之詩曰杜詩韓集愁来讀似倩麻姑癢處搔此并與韓而深好之也今据牧之而推韓据退之而推杜方知詩中有莭莭階級或据己見而妄議其淺深奚啻蚍蜉撼大樹也


盤渦獨樹 

杜甫詩盤渦鷺浴底心性獨樹花發自分明退溪先生觧云為己君子無所為而然者暗合扵此意思學者正當軆驗正其義不謀其利明其道不計其功若少有一毫為之之心則非學也夫君子聲入心通耳聞目覩莫非喻義之方如此看自好也乃若甫之意則盤渦急流也鷺浮泛自在出没如意非賦性之天得不然也獨樹無類也其花標出扵衆木而光色益顯上句如縦浪大化馴習法敎不知為之者下句如孤行自守不同流俗而髙揭物表者甫之意又未及此而語言既工義亦可况此可為看詩之例


别歲 

自招隱操春草王孫之後詩人祖此為贈别不返之語不勝其繁多矣至東坡則别歲詩云故人適千里臨别尚遲遲人行猶可復歲行那可追用其意而不用其語語更新巧矣吳斯文尚濂詩云山中又見歲華徂似送征人赴逺途燭盡杯殘留不住五更鷄唱是驪駒大為松谷稱詡工則工矣然氣格懶殘更無餘韻在吳所以無年如唐人崔魯詩云野酌亂無廵送君兼送春明年春色至莫作未歸人真得詩人和厚之意為可法


長鬛 

東坡書焦山綸長老壁云君看頭與足本自安冠屨譬如長鬛人不以長為苦一朝或人問毎睡安所措歸来被上下一夜著無處展轉遂逹晨意欲盡鑷去此言雖鄙淺故自有深趣持此問法師法師一笑許坡以此喻禪法吾却持以喻道可乎子曰百姓日用而不知孟子曰行矣而不著習矣而不察終日由之而不知其道者衆也盖凡事著意為之方覺其難人之呼吸晝夜無休常時不自覺如手持而足蹈也若留心嘿察一入一出不免用力為勞至扵調息得㝎功夫却細在也如長鬛者被上被下皆覺不安然後乆乃安習如向日之不覺者即不勉而中也目擊道存何事不然坡註只云小說而近見農巖集詳著之問者即宋仁宗也


柳大將詩 

獰飈驅雪曉来深寒透將軍病卧衾平明强起彈弓坐尚有隂山夜獵心此柳大將赫然詩近世武弁之能詩茟者以柳為苐一柳以才器擢用位至崇班寃死扵庚申之獄偏裨士卒莫不垂泣余甞見人家壁上寫崔鉉一絶云天邉心膽架頭身欲擬飛騰未有因萬里碧空終一去不知誰是觧絛人茟勢遒緊突兀精彩潑眼此詩此茟旗皷對壘李松谷挽詩云檀亾可惜長城壊繓死誰明短臂支欲向西湖望新塚水光山色不勝悲繓即李牧名事見戰國䇿末一句專用趙孟頫弔岳武穆語意到之語不嫌相襲後快雪寃憤人心大恱


池草籬菊 

謝靈運詩池塘生春草園柳變鳴禽坐此得罪遂誤以為阿連夢中授此語或以此問舒王不知此詩何以得名扵後世何以得罪扵當時曰池塘者泉州瀦溉之地今日生春草是王澤竭也豳詩所記一䖝鳴則一候變今日變鳴禽者候將變也夫池塘非草生之地而以為神助其意未可曉也舒王之言或者近之意者靈運以此得罪故託言阿連夢授而後人遂誤作傳信也又如古人詩或傳誦不置而義多未白者皆此類也若陶靖莭採菊東籬下悠然見南山誠有佳趣誦繹首尾亦必有深意存乎其間其下云山氣日夕佳飛鳥相與還此間有真意欲辨已㤀言盖亦有難言之意㨿歸去来辭雲無心而出峀鳥倦飛而知還與飛鳥相與還者相符菊傲霜之草採之東籬又與三逕松菊相照以此領㑹可以見其槩矣


前溪 

王維詩對舞前溪歌白苧前溪亦曲名胡仔苕溪叢話引于竸大唐傳云潮州徳淸縣南有前溪則南朝集樂之處今尚有數百家習音樂江南聲妓多自此出所謂舞出前溪者也陳劉刪詩山邉歌落日池上舞前溪唐崔顥詩云舞愛前溪妙歌憐子夜長復齋謾錄引古今樂錄晉車騎將軍沈玩作前溪歌非舞也愚謂白苧本吳地舞曲非歌也後轉作歌曲前溪雖是舞曲亦何害轉作歌曲不必以此致疑耳古者以歌詩被之八音歌舞同調後来漸有緩促之别非樂之本也


姑息 

尸子紂棄黎老之言用姑息之語以姑息對黎老註云姑婦女也息小兒也檀弓君子之愛人也以徳小人之愛人也以姑息以姑息對徳故註云姑且也息止也左傳昭公三十年云我盍姑億吾鬼神註億安也與檀弓註同又宋鑑司馬光上劄云仁者非嫗煦姑息之謂也嫗煦字出樂記而倒用記註云天以氣煦之地以形嫗之天煦覆而地嫗育也以煦嫗對姑息則亦不用尸子註矣當考


莊周 

莊周之學為善不近名為惡無近刑緣督而為經其意悲矣此衰世之言或生亂代居危邦不獨罪惡之陥辟亦且名譽為戕身之機扵是跼天蹐地惟一箇身置之無所緣督之喻盖有不得已也朱子甞欲拈出他本義而只是不欲得耳若但疑其毁冠裂冕則非矣雖使儒紳君子不幸而遭罹危亾亦將置身扵木鴈間奚咎焉其都市平天取辱媒禍可謂智乎


誤字因草 

崔寔政論馬駘其銜駘與脫字草書㨾同故傳寫有錯也余甞謂杜甫秋興詩沈雲黒雲分明是灰字之錯亦因草㨾之相似也别有說不贅章草自漢章帝起至二王時其嬗變極矣詩文不足言徃徃聖經亦不免可歎


林西河 

林西河春두001字耆之髙麗學士宗庇之姪也有集六卷李仁老序之云毅王末年闔門遭禍一身僅脫避地扵江之南累歲還京師思欲雪三奔之耻卒不就一名其詩文自海而東以布衣䧺世者一人而已後其集遂泯而不傳近者淸道雲門寺僧印淡夢遇一道士手指云發此可得竒世寶覺而如其言得銅塔塔中有銅盎盎中得西河集塔有刻字乃僧淡印所蔵也蔵者淡印發者印淡何其竒㢤余得而閱之氣格未甚軒髙造語未甚工緻不過一時之韻士非傳逺不朽者也然猶蔵秘佛龕殆半千歲而復出似非偶然此理之不可窮耳
[난-001]春 : 椿


靚粧 

凡畫貴白質故彩得白而始光字書粉白黛黒謂之靚然則韓退之所謂粉白黛綠便是靚粧


子羙善寬 

子羙詩云入門聞號咷幼子飢已卒吾寕捨一哀里巷猶嗚咽所愧為人父無食致夭折豈知秋未두001登貧窶有倉卒極言困苦殆扵不能堪也又云生常免租稅名不隷征伐撫迹猶酸辛平人固騷屑甫雖困苦如此能免租稅則異扵失業之徒矣不隷征伐則異扵逺戍之卒矣然而撫迹猶有酸辛如此况在平民有浚剝鋒刅之患其騷屑固冝矣凡人之情毎扵憂患必取上面勝己者来比惟恨其不能得此殊不知下面又有不及己者存也古語云徳業觀前面人名位觀後面人如是存心寕有不安分之理又云冉冉自趨競行行見覊束無貴賤不悲無富貧亦足亦可謂善自寬矣
[난-001]未 : 禾


畫野分州 

芝峰云黄帝畫野分州得百里之國者萬區中國之地東西南北不過萬里安得萬區之多此不知筭術之言也地方千里則為百里之國者百也地方萬里則為千里之國者百也以百乗百豈不得為萬區耶


目語額瞬 

李夢陽賈論曰其人率能目語額瞬談智扵尺寸之間而窺窬扵分毫之際人稱其善名狀此語出扵晉成伯陽市賦曰有目語額瞬動額褰鼻談智扵尺寸之間窺窬扵分毫之利


市井 

風俗通曰市亦謂之市井言人至市有所鬻賣者當扵井上洗濯令香㓗然後到市也或曰古者因井為市故云也或云市交易之處井共汲之所古扵汲水處為市故云也愚謂此說皆不明市井者猶言農商賤人也商主扵市農主扵井粟米陶冶其勢必交易而後各遂其生故有井則必有市而謂之市井之民也


一言 

老子著道徳五千餘言以一字為一言如曰五言七言萬言之類皆指一字也左傳㝎公四年鄭子大叔卒晉趙簡子為之臨甚哀曰黄父之㑹夫子語我九言曰無始亂無怙富無恃寵無違同無傲禮無驕能無復怒無謀非徳無犯非義盖以一句為一言此辭令之異也古人論詩以一聮為二句我國合謂一句俗之不同有如此者


骨鯁 

史記項王骨鯁之臣亞父之屬不過數人矣釋者曰如骨之留咽不下此說非也骨之留咽害人非益人也非格非之喻也鯁亦骨也意者骨鯁喻強直不撓屈也按公食大夫禮魚七縮爼鄭註乾魚近腴多骨鯁可以為證


木蘭宿莽 
 
離騷云朝搴阰之木蘭夕擥洲之宿莽木蘭剝皮不死者也按爾雅卷斾두001草㧞心不死郭註宿莽也屈原亦可謂用對精㘦矣
[난-001]斾 : 施


胥靡 

韓子云胥靡有免死罪時活史記椘王戊胥靡申公說文作縃靡恐是繫絏之義傅說之築盖刑徒而執役也徐廣謂腐刑也楊慎引列子胥靡登髙不懼之語駁其非云胥隷也靡末也末隷㣲賤之人也然以韓子之說推之楊說不是


曲譜 

我東曲譜有平調羽調後殿調按文選註云瑟有三調平調淸調側調也其君子行為平調苦寒行為淸調傷歌行為側調意者五聲羽為最淸則羽調為淸調也我國後殿之曲音莭激昻與平調相反疑古所謂側調也


邪許 

淮南子道應訓章翟煎對梁恵王曰夫舉大木者前呼邪許後亦應之呂氏春秋亦載此事而云前呼輿謣詩小雅云伐木許許集註引淮南子云舉重力勸之歌也盖用力之聲天下雷同故今國俗亦有此聲云輿邪謣


鵕䴊冠 
 
嚴武贈子羙詩云莫倚善題鸚鵡賦何湏不着鵕䴊冠王世貞云鵕䴊是漢世武夫冠盖武之詩輕文重武之言也按文獻通攷云漢侍中冠武弁大冠亦曰恵文冠漢以馬上得天下故法服亦多尚武得冠武弁鵕䴊是虎賁鶡冠之類也通考又云鵕䴊似鳯凰神鳥說苑云鵲食猬猬食鵕䴊鵕䴊食豹豹食駮駮食虎與通考同然說文云鵕䴊鷩也雉屬也左傳丹鳥氏司閉杜註云鷩雉也師古云似雉而小冠背毛黄腹赤項綠尾紅周禮孤服鷩冕則盖後世因此制冠而為武夫之尊服與古義不同也其所謂大冠即趙恵文王所造故名恵文冠一名武冠漢書終軍傳云願受大冠長纓繫南越王是也


鷄林鬻詩 

王元羙藝苑巵言云大暦中新羅國上書請以蕭夫子穎士為師元和中鷄林賈人鬻元白詩云東國宰相以百金易一篇偽者輒能辨嘉靖初朝鮮國上言願頒示關西呂某馬某文以為式大暦元和事容或有之至扵嘉靖則我國之文物既備所謂呂馬未知誰指而豈至扵請頒耶如欲得其文而讀之使一行人齎金徃鬻足矣不待上書而後得也其不可信如此東人典籍不具雖本國故事毎憑華人頰舌為證甚可笑也


周受命頌 

唐陳子昻當武后時擢為靈㙜正字甞上書勸武后興明堂大學后稱帝改國號子昻上周受命頌甞作古意詩曰白雲蒼梧来氛氲萬里色聞君太平代栖泊靈㙜側即周武受命之符也此語出歸蔵易有云蒼帝起靑雲扶日赤帝起黄雲扶日有白雲出自蒼梧入于大梁武氏自號金輪皇帝金白色也下二句子昻方為靈㙜正字故乃托言自喻觀此其為人可知其感遇諸作朱子為之扳和今齋居二十章是也不以人廢言也然至其字畫亦屑為曹操體及見天道禍滛不終厥命之語亟有感扵劉共甫簒賊之譏曹茟陳詩殆其類也乎


梁家畫閣 

松谷丈人甞為余言盧照隣長安古意云梁家畫閣天中起汎謂梁冀之宅比有一後生来言冀之宅不當在西京此指梁孝王也其言果信此非難曉而晩因一後生覺之詩意之難悉如此


耆艾  

耆艾之艾則以老為訓少艾之艾則以少為訓恐失之南華寓言曰重言十七所以己言也是為耆艾年先矣而無經緯本末以期年耆者是非先也以期年耆者耆也非艾明矣而說者曰艾蒼白色人老則似之人老則孰非蒼白色而耆艾之稱必屬扵賢智則艾豈蒼白色之謂耶愚謂艾是修治之意老而修治道義曰耆艾少而修治容色曰少艾與淑艾自艾之艾槩乎同義


雲根 

浪仙詩两聮云鳥宿池邉樹僧敲月下門過橋分野色移石動雲根其意極艱深所以為島瘦也鳥宿僧敲為夜深人㝎之謎過橋移石亦臨水登山之謎惟水有橋而水者中分野色故曰分野色移石謂人行坐漸逺自此移彼惟山有石而石為雲根轉至扵髙峻故曰動雲根也然此為胡釘鉸張打油軰作俑不足尚也顧韓公之取之者何故


銅雀銅鳯 

曹操扵鄴城西北立㙜皆因城為基趾中央為銅雀㙜盖以銅鑄雀栖扵㙜上如漢武扵漸㙜鑄銅鳯髙五丈飾以黄金栖屋上是也鄴中記云西㙜髙六十七丈上作銅鳯然則銅雀是銅鳯也魏文帝歌詩云長安城西雙圎闕上有一雙銅雀一鳴五穀生再鳴五穀熟然則不但鄴中長安亦有之矣班孟堅西都賦設壁門之鳯闕上觚稜而栖金雀註引三輔故事建章宮闕上有銅鳯凰金雀即銅鳯也所謂鳯闕是也然則銅雀非操之所剏也凡天子宮前雙闕皆有銅雀操特别其名耳


猶與 

李斯傳云狐疑猶豫後必有悔梁黄門侍郎明少遐曰狐性多疑鼬性多預狐疑鼬預因此而傳耳楊慎㨿此以猶作鼬然曲禮云决嫌疑㝎猶與也䟽引說文云猶獸名玃屬與亦獸名象屬此二獸皆進退多疑人之多疑者似之故謂之猶與韻會作猶豫或云猶性多疑居山中忽聞有聲則豫上樹下上不一故不决者言猶豫或云猶犬也犬行常先扵人至歧路則不知所向故曰猶豫也按老子與兮若冬涉川猶兮若畏四隣古語有如此者與只是冬涉川之貌猶只是畏四隣之貌凡有行欲涉不涉瞿瞿然不㫁曰與凡有事欲作不作如有人来刼曰猶猶與亦可作與猶當以老子說為㫁淮南子兵略訓擊其猶猶陵其與與論語與與如也亦恐與此義同註云威儀中適之貌未必然


鳴蟬賦 

歐陽公鳴蟬賦云裂方號而復咽凄欲㫁而還連此語本出扵謝偃聼歌賦云其微引也若秋蟬輕吟而曳緖似將絶而更連疑欲止而復舉謝語又有所祖張衡南都賦曰修神繚繞而滿庭羅襪躡蹀而容與翩綿綿其若絶盼將墜而復舉盖言舞容也


蘭亭序 

梁昭明太子集文選棄王逸少蘭亭序不採說者謂絲竹管絃語疊故也愚謂絲本蠶之所吐非樂器名也加之扵琴瑟則為絃竹本草木之名亦非樂器名也剪作笙籥則為管絲竹管絃者如曰絲絃竹管云爾苟其文之羙也何可以斯掩之此四字本出前漢張禹傳羲之盖有所祖耳然其所謂雖無亦足䓁語實乃有欽悦扵此而強以觴咏為自寬也又何足以深得茂林修竹之趣而暢叙幽情乎左太冲招隱詩云非必絲與竹山水有淸音語意殊勝


負薪採薪 

公羊傳屬負玆何休云天子有疾稱不豫諸侯稱負玆大夫稱犬馬士稱負薪爾雅蓐謂之玆玆者席也周本記云康叔封布玆是也然則負玆者負席而卧病也以此例之則負薪亦恐是負薪而卧也薪者賤者之所藉故句踐卧薪甞膽是也曲禮君使士射不能則辭以疾曰某有負薪之憂䟽云有擔樵之餘勞盖與孟子所謂採薪相勘故不得已如此觧然與上負玆相勘則亦不可與採薪並照也此又未可曉孟子註病不能採薪採薪字不見有不能之意恐不若曲禮觧差勝


蓋屋 

說文茅茨蓋屋今暦書所謂蓋屋者是也蓋音合今人讀為愾音者非也爾雅白蓋謂之苫左傳范宣子親數戎子曰乃祖吾離被苫蓋謂身無衣只被草而行乞也


緩頰 

緩頰猶艮輔也易艮之六五曰艮其輔言有序悔亾艮止也輔頰之两旁骨也艮扵輔則不妄出而有序也言或輕發而無序則有悔止之扵輔則何悔之有緩頰者亦是言出徐緩有次序而不妄驟也


卧讀書架 

常至人家見有書案側立板面者問之則卧讀之案也余謂讀書凝神端坐猶不防睡况卧者乎舒布偃橫已非讀書本意偶閱古編楊烱有卧讀書架賦有曰髙眠孰可詎遺邉子之嘲甘寢則那寕耻宰予之責噫人之賢不肖古今一轍或云曹操有欹案可卧讀烱之賦盖祖此也俗傳有一婦人欲兒著睡以書卷覆面曰曾見丈夫卧面看書俄然輒睡故然耳此語亦可以助笑也曾見倭人有詠午睡詩云懶性由来百事踈午牕貪睡讀書餘堪慙愧處湏慚愧何說先賢有宰予此與烱意正相反未知孰得孰失孰華孰夷也


武侯草廬詩 

三國演義諸葛武侯詩曰大夢誰先覺平生我自知草堂春睡足牕外日遲遲此詩其為武侯作無所攷朱子大全别集有書武侯草廬詩遺張以道之語或是此詩之謂耶大槩是佳作也一篇二十字皆順讀說下無倒釋者唐詩中惟王維欒家瀬一絶為然此尤所難也上二句出莊子齊物論盖以宇宙間許多營為事業為大夢故竊竊然君乎牧乎者皆夢中事彼自以為覺者烏得為知言㢤惟覺此為一夢方始為知之也武侯既以為自知故不欲出茅廬圖事功也下二句更始宛轉既知如此則自當任吾眠睡而已彼牕外之日光任其遲遲而不足以妨吾樂也


登霞 

椘詞載營魂두001而登霞註霞與遐同猶言適逺曲禮告天子䘮曰天王登假註亦作遐言若仙去此說恐皆誤假與格同如奏假無言之類是也格至也登格猶言至于帝鄕也與椘詞不同彼則以氣昇言也按列子秦之西有義渠之國其人死則聚柴而焚之烟上薫天謂之昇霞其事則雖甚無倫而其義則與椘詞合也霞乃赤氣之名故古人同稱氣為霞氣之上昇謂之登霞
[난-001]魂 : 魄


詠鴟 

王介甫詠鴟詩云依倚秋風氣象豪似期黄雀在蓬蒿不知羽翼靑冥上腐䑕相随勢亦髙盖喻小人得志附麗者亦随而顯也其言固是矣然介甫之柄用屏逐諸賢登崇羣小如恵卿之徒何可勝數介甫可謂行不顧言矣


鸚鵡鷦鷯賦 

禰正平鸚鵡賦曰寕順従以逺害不違忤以䘮生張茂先鷦鷯賦曰不懐寶以賈害不飾表以招累二人卒不能踐其言


三歸 

劉向說苑桓公立仲父致大夫曰善吾者入門而右不善吾者入門而左有中門而立者桓公問焉對曰管子之智可以謀天下其強可以取天下君特두001其信乎内政委焉外事㫁焉驅民而歸之是亦可奪也桓公曰善乃謂管仲政則卒歸扵子矣政之所不及惟子是匡管仲故築三歸之㙜以自傷扵民以其有左右及中立三者故後人遂以此釋三歸之義然歸字與民歸政歸字相帖未見得是左右中之謂也愚謂築㙜本為民歸政歸而政歸則有二曰内政委焉外事㫁焉是為三歸也太史公暦書云周衰禮廢樂壊大小相踰管仲之家兼備三歸又公孫弘曰臣聞管仲相齊有三歸侈擬扵君桓公以覇此豈左右中之謂乎按說苑桓公使管仲治國仲曰賤不能臨貴公以為上卿不治曰貧不能使冨公賜租一年不治曰䟽不能制親公立為仲父遂覇天下孔子曰管仲之賢不得此三權亦不能使其君覇矣两說皆是立仲父時事而民歸政歸之實迹也臨貴屬外政制親屬内事使富屬民歸自仲之柄用而言則曰三權自其始得而言則曰三歸荀子曰立以為仲父而貴戚莫之敢妬也與之髙國之位而本朝之臣莫之敢惡也與之書社三百而冨人莫之敢拒也亦其左契也㙜即仲之自傷之舉而所謂侈擬王者䓁說特為其事實而發也一說春秋昭公十一年夫人歸氏薨左傳云齊歸薨襄公三十一年公薨左傳立胡女敬歸之子子野九月卒立敬歸之娣齊歸之子公子裯謂之齊歸則必自来者然則歸是齊胡間大姓而為媵扵列國者也大夫無媵而仲有之如敬歸齊歸一娶三女則僣也姑備異聞
[난-001]特 : 恃


玉厄鳴珂 
 
馬之飾有玉厄鳴珂按爾雅翼藿蠋一名蚅古人以金作此而綴之車上以為飾故大雅韓奕曰鞗革金厄㨿毛傳厄烏蠋是也杜牧詩曰東南樓日珠簾捲西北天宛두001玉厄豪本註引詩鄭箋作小環謂飾扵轡首者也此車飾而亦或為馬飾者也周弼唐詩註引通典云鵰入海化為玳可為馬飾謂之珂珂螺屬也今人以鰒魚甲碎片以㓒塗物謂之螺鈿是也爾雅翼曰貝大者珂黄黒色其骨白可飾馬具後遂以馬飾通謂之珂故西京雜記長安盛鞍馬以南海白蜃為珂白蜃者必指鰒魚甲之類而珂只是馬具之稱唐儲光羲詩云五陵貴公子雙雙鳴玉珂此又以鳴玉為珂鳴玉者響玉也梁劉巷詩云鳴珂飾華毦金鞍暎玉覊
[난-001]宛 : 苑


李白五言絶句 

李太白五言絶句尤佳姑舉一二其敬亭山詩曰衆鳥髙飛盡孤雲獨去閒此詩出陶淵明貧士詩曰萬族各有託孤雲獨無依朝霞開宿霧衆鳥相與飛衆鳥喻衆人各有所營為也孤雲淵明自道也言衆人蚩蚩徒事營利見有道者輒引去不與従逰如莊子所謂鳥見之而髙飛是故獨我如孤雲然去来自閑逸也又曰萬戶垂楊裡君家阿那邉楊用修引李郢詩曰謝公留賞山谷喚知入笙歌阿那明阿那是當時曲名變梵唄為艶歌二字皆叶上聲随方音而轉也愚謂此說未詳詩云猗儺其枝上於可反下乃可反即與阿那同羅敷艶歌云俯仰紛阿那皆柔弱貌詩又云隰桑有阿其葉有難註云阿羙貌難盛貌皆言枝葉條垂之狀阿那是與阿難通而阿與那亦有異義也然則此云阿那指垂楊枝條柔弱嫋嫋之狀也以笙歌言則其音響嫋嫋不㫁者是也後雖或轉為曲名而本意不過如斯也


崔國輔效太白 

崔國輔古意及長信草二篇都従李太白玉階㤪中演出盖奪胎換骨也二篇苐四句皆下不字比太白詩尤覺凄㤪而若論優劣則奚啻不及三十里耶崔盖慕效太白者歟


崔國輔艶曲 

崔國輔善艶曲盖得之鄭衛之餘者也陳唐詩者亦遵刪詩之餘意存以列焉然比之雅曲則駭矣其少年行曰遺却珊瑚鞭白馬驕不行章㙜折楊柳春日路傍情此如詩所謂匪来貿絲及無折我樹杞之義盖情繫扵路傍故託以折柳上二句都做出折柳所由来鞭未必實遺而馬未必實不行也其湖南曲曰湖南送君去湖北送君歸湖裡䲶鴦鳥雙雙他自飛此如詩所謂豈無他人狂童之狂也且之義也盖南去者送之南北歸者送之北日日送别而其身却不孤棲如䲶鴦自在雙飛也


王維詩 

王維白石灘詩曰家住水東西浣沙明月下沙本沙石之沙今本改作紗不知浣紗是甚景趣浣沙者是浣濯之沙也凡水邉之地皆曰沙易曰需于沙金陵有白沙徽有錦沙椘有長風沙秦有穆護沙佛經有毗沙瓶沙是也今詞曲名有浣溪沙可以為證所謂家住乃指己之家居云爾非指閭里之家戶也如此看始得余又最喜王維欒家瀬詩曰跳波自相濺白鷺驚復下此言可以喻道波自無心故雖禽鳥始驚而終無猜也得莊生虚舟之喻而意想更髙


巾几金人銘 

黄帝巾几銘曰無掘野而附丘無舍本而治末日中必熭操刀必割執斧必伐日中不熭是謂失時操刀不割是謂失利執斧不伐賊人得来㳙㳙不塞將為江河熒熒不救炎炎奈何两葉不去將用斧柯此語有大類者金人銘有曰焔焔不㓕炎炎奈何㳙㳙不壅終為江河綿綿不絶或成網羅毫末不札將尋斧柯未知孰為先出耳又史記蘇秦傳引周書云綿綿不絶蔓蔓奈何毫釐不伐將用斧柯前慮不㝎後有大患將奈之何此與金人銘大同而少别皆可旁證


登髙作賦 

王勃滕王閣序云臨别贈言登髙作賦云云登髙作賦字出漢書云不歌而誦謂之賦登髙能賦可以為丈두001夫言感物造耑材知深羙可與圖事故可以為列丈두002夫也勃言既承君子之贈言而感物造耑亦羣公之所望故賦此云爾也非謂我望羣公之作賦盖用倒句法也
[난-001]丈 : 大
[난-002]丈 : 大


伊川責秦觀 

秦觀贈妓詞曰玉佩丁東别後悵佳期參差難又天還知道和天也瘦花下重門柳邉深巷不堪回首伊川甞責之曰上天尊嚴何敢乃爾愚竊謂伊川不必言此矣觀乃蘇門四友之一而浮囂尤甚伊川之言適足以增其狠怒而已何益㢤觀甞著逆旅集自序云或曰子所集是否莫之分也信誕莫之質也予笑之曰彼計事而處簡物而言㘦㘦然去彼取此者搢紳先生之事也僕野人也擁腫是師懈怠是習仰不知雅言之可愛俯不知俗論之可卑又安知其純與駁耶其為人㨿此可見及聞伊川之言其不嘻笑冷訕而出不道語亦幸耳伊川在講職時責宰相曰人主有疾而大臣不知可乎由是大臣不恱遂有孔文仲之奏先生扵此言之可矣責之則非言遜之義耳


蒼頡七章 

漢書藝文志蒼頡七章者秦丞相李斯所作爰歴六章者車府令趙髙所作也博學七章者太史令胡母敬所作也漢閭里書史合三篇并為蒼頡篇其書今不可見以文選註考之盖訓誥之類也其說近古必有所徴信何可廢也王世貞曰蒼頡九篇相傳是李斯其苐九章乃云狶信是陳狶韓信劉京是大漢西土紕繆如此然蒼頡本七章七章以下乃合他書者今云蒼頡九章而謂李斯又欠詳考其狶信未必是陳韓劉京未必是漢京也王有他可㨿而云然歟


光風 

朱文公濂溪賛用黄山谷光風霽月之語光風字出椘詞曰光風轉蕙汎崇蘭王逸註曰光風謂日出而風草木有光色也文選謝玄暉詩曰風光草際浮李周翰註曰風本無光草上有光色風吹動之如風之有光也朱文公蘭澗絶句云光風浮碧澗蘭杜日猗猗亦此意也


九二中正 

明道賛曰龍徳正中此用乾九二爻辭龍以卦例言之九二中而不正者也故曰正中異扵中正也其義見比之九五象傳曰凡言正中者其處正得中也比與随是也正字虚中字實也言中正者得中與正也訟與需是也又大壯九二傳曰中道無不正也恒之九二傳曰中則不失正矣中則正正■不必中也均是九二而正字亦實然則乾之九二亦將不失其正雖謂之得中與正可也如離之彖曰柔麗乎中正指六五也又艮之六五曰以中正也此亦當言正中而曰中正如比之九五随之九五當曰中正而曰正中易之取義不可執一看如此也又按蹇之九五傳曰以剛陽中正之君而方在大蹇之中非得剛陽中正之臣相輔之不能濟天下之蹇也二之中正固有助矣欲以隂柔之助濟天下之難非所能也自古聖王濟天下之蹇莫不有賢聖之臣為之助湯武得伊呂是也愚謂易貴正應五與二之類是也九五為剛陽之君得中正之位則如湯武之君是也其二之正應隂柔則不剛陽剛陽則不正無兼備之理如伊呂之臣在下為正應則扵易將取象于何卦乎此程傳之猶有所未盡發者也如乾之九二者乃剛陽之正應而中則必正也斯乃為伊呂之佐乎然則龍徳正中之正作得正意看亦當


臯比 

橫渠賛曰勇撤臯比盖言講易事也語本左氏傳以此為講席其来逺矣唐戴叔倫禪寺讀書詩曰猊座飜蕭索臯比喜接連升庵楊氏曰古者以乕皮包弓矢謂之櫜櫜即臯也愚按管子九章有日月龍虎鳥蛇鵲狼▼(革+臯)두001虎與臯亦當有别春秋書趙盾弑其君夷臯公羊傳云夷獋盖臯亦似虎之獸名而皮可為席者也
[난-001]▼(革+臯) : 韟


仁義府 
 
朱子自賛曰沈潜乎仁義之府仁義之府即詩書之類也按左傳僖公二十七年趙衰曰詩書義之府也邵子觀物内篇用其語以易詩書春秋為聖人之四府亦此意


分水舗詩 

朱子分水舗詩云水流無彼此地勢有西東若識分時異方知合處同復題其下云觀者請下一轉語盖有望乎發其餘意也余敢續題云分時均就下合處反元初一種流行性千塗揔自如


茟陣圖 

世傳羲之茟陣圖一帖末乃云永和十二年四月十二日書人皆信作羲之書然若羲之自書則其首不應曰羲之茟陣圖若後人追書羲之之文則其末不應曰永和十二年按唐宋叢書載衛夫人茟陣圖及王右軍書衛夫人茟陣圖後二篇而文多不同王世貞曰右軍少従丞相渡江北踪永絶而其題茟陣圖云北逰名山比見李斯曹喜䓁書又之許下見鍾繇梁鵠書之洛下見蔡邕石經三體書其紕繆如此然則自古相傳為羲之之作而弇州辨之是矣舊本云張岳華岳碑而今作張旭旭即唐人非羲之所得見旭為岳字之誤無疑其非羲之手茟亦可知及見升庵集云茟陣圖乃羊欣作李後主續之今陜西刻石李後主書也以為羲之誤矣其說亦必有所考今當㝎作李後主書然後人之作而乃云永和十二年何也若托名贗作則又不應曰羲之茟陣圖也皆未可曉祝氏事文類聚又載羊欣茟陣圖一條云王羲之年十二見前代茟說扵其父枕中竊而讀之父與之不旬日書法大進尚書郞李克母以己姓衛自稱李衛見之曰此兒必用茟訣近見其有老成之智流涕曰此子必蔽吾名然則羊欣茟陣圖必别有其書而此未必羊作也又按顔之推家訓洪景盧容齋随茟王世貞宛委編皆云王羲之小學章以陳為陣其所謂小學章未知何指而今見扵茟陣圖者正是陣字也不曰茟陣圖而必謂小學章何也王世貞又云有衛夫人茟陣圖右軍題茟陣圖後及右軍茟勢圖一章茟勢論十二章昔賢皆辨其妄是六朝善書者擬作㨿此更無所謂小學章則所謂小學章者必指此䓁而云然也又未知昔賢所辨云何而謂是六朝時作則未然顔氏家訓出扵北朝猶作羲之書何也唐宋叢書又載羲之茟勢論十二章乃告其子子敬者也其末云或一㸃失所若羙女無一目一畫失所若壯士無一腕樂毅之本王氏累世學此得成此外皆未逹勿以難學而慢之此論日有丹陽僧求吾吾不復與也所謂樂毅之本或指今時所行者歟謂之累世學此何也


千字文 

劉後村曰千字文世以為梁㪚騎常侍周興嗣所作然法帖中漢章帝已甞書此文殆非梁人所作也後人遂執此為信謂漢時已有此文予謂千字文中有杜槀鍾隷布射嵇琴阮嘯倫紙䓁語此數人者皆在漢章之後且云綺囘漢恵章帝口吻其肯發此語乎其非章帝書明矣梁武命殷鐡石摹取右軍千字命興嗣次韻盖其文顯有拘牽編次之迹多不雅正固其宜也今乃以法帖之謬而至疑其非梁文則過矣


曾季貍 

曾季貍裘甫號艇齋鞏之弟曰湘潭主簿宰宰之孫曰大理司直晦之季貍其子也多従呂居仁徐師川逰曾一試禮部不中乹淳間名公多敬畏之撰艇齋雜著一卷又甞與朱子有問荅書退溪莭要目錄採集其行錄考不及此故記之


嚴君聘君 

易曰家人有嚴君焉父母之謂也嚴君者初非父母之稱謂尊嚴之如君長也後世遂因以為呼父之稱朱子稱其婦翁曰劉聘君謂其甞為聘士也今人又因呼婦翁曰聘君此扵義尤錯也若果婦翁之稱則入扵註經文字可乎更詳之


孀婦詩 

柳夢寅光海之遺臣也以孀婦詩誅死其意盖效胡元楊廉夫老客婦謡而為之也明髙皇帝徴廉夫修元史欲官之廉夫作此詩示不屈乃放之歸惜乎二人㫖同而事異也明文皇靖難之後齊黄練方之徒皆罹赤族之禍有建文遺臣題蛾眉亭云一箇忠臣九族殃全身逺害亦天常夷齊死後君臣薄力為君王固首陽語更凄㘦令人淚下


生涯 

唐詩云生涯一片靑山生涯在鏡中之類人看作活計生理之義殊不知活計非鏡中之物也莊子云吾生也有涯涯限也謂有生必有死也死則當歸丘山故曰一片靑山死期見扵容鬂故曰在鏡中

白龍堆 

東方虬昭君㤪詩云掩涙辭丹鳯䘖悲向白龍白龍指白龍堆也按揚䧺諫不受單于朝書云豈為康居烏孫能踰白龍堆而寇西邉㢤註云龍堆形如土龍身無頭有尾髙者二三丈埤者丈餘皆東北向相似也在西域中然則昭君之出塞不應由扵白龍詩人趂韻不察如此


龍鍾 

龍鍾字或以竹言南都賦云籠籦䈽篾笛賦云維龍鍾之竒生是也竦長無枝貌或以人言髙適詩云龍鍾還忝二千石韓愈詩云白首誇龍鍾是也孤立無依貌或以涙言卞和歌云空山歔欷涕龍鍾周弘讓書云龍鍾橫集是也一直迸流貌凡水皆合流逶迆惟涙不然故云爾


松坡詩 

先友松坡李公退居果川之别墅余既冠始徃拜焉公求觀余詩余為誦一篇公即次而贈余曰崑山有梅龍老榦焫凶焔春風靳雨澤枝葉瘁以歛重榮我曾筮靈蓍詎不驗仙葩發梢末玉色謝塵染淸寒逼人骨却恐世賞厭緇白在自守嗟嗟爾自念詩以勉旃先軰之厚意故記以自箴


吳光義詩 

昔先君䘖命赴燕至角山寺有石刻詩乃淮南吳光義所作也云石逕攀蘿坐復行芙蓉靑簇亂峰晴林浮烟火三家市天壓華夷萬里城僧㝎松堂蒼䑕竄客来雲谷暮鐘鳴不知滄海何時變笑倚層巒問太淸詩中疑若有匪風下泉意思然作者不憚見者不罪亦異矣後考明季遺聞闖賊部將有吳光義者似是明末㤪國之人故其言如此後来赴燕者宜審焉余又攷明馮琢庵琦經濟類編其門人淮南吳光序之文章甚羙時則距甲申前四十年也此恐是角山題詩者也


窈窕徘徊 

東坡赤壁賦云誦明月之詩歌窈窕之章少焉月出扵東山之上徘徊扵斗牛之間或曰明月窈窕用詩東方之日及關雎也愚謂不然此出扵謝莊月賦云沈吟齊章殷勤陳篇按齊風鷄鳴云非東方則明月出之光此所謂明月之詩也陳風月出曰月出皎兮佼人僚兮舒窈紏兮勞心悄兮此所謂窈窕之章也二篇皆為月出二字張本窈窕深逺之貌則窈紏亦指憂之深逺者也引詩之例固多通用窕或作窵或作䆗皆一義也東坡贈妓詞曰缺月向人舒窈窕三星當戶照綢繆此分明以舒窈紏為舒窈窕可以為證下云白露橫江水光接天亦影響出扵月賦其云白露曖空素月流天俱是絶境佳處蘇比于謝未免下一格價徘徊字出曹子建七哀詩云明月照髙樓流光正徘徊註云輪無輟照餘光未没似若徘徊評者以為文外傍情也江文通詩云露彩方泛艶月華始徘徊盖指其光艶之流照處非謂月體有此也


宇宙 

蘭亭叙仰觀宇宙之大俯察品類之盛其義非也宇可仰觀宙亦可仰耶鶡冠子天權篇曰聮萬物類天地合膊同根曰宇宙知宇故無不容也知宙故無不足也物之生也前者去後者續易所謂乾道變化各正性命是也文子曰上下四方謂之宇古徃今來謂之宙繫辭曰上棟下宇以待風雨註家多謂宇椽也愚謂宇屋簷之覆物者也椽固然矣若以椽訓宇則不可一箇椽亦椽也舉一椽曰宇可乎按考工記云上欲尊而宇欲卑亦此義宇宙之宇又是圎包無所不該之義淮南子曰道始于虚廓虚廓生宇宙宇宙生氣氣有두001垠淸陽者為天重濁者為地宇宙在氣與虚廓之間其無形有理之指歟余故曰無所不包曰宇生成不窮曰宙
[난-001] : 漢


䆗窱 

杜牧詩曰烟生䆗窱深東苐輪撼流蘇下北堂楊慎以䆗窱作窈窕非也王延壽靈光殿賦曰旋室㛹娟以窈窕洞房叫窱以幽邃牧詩正出扵此而與窈窕别矣以慎之博而尚不及此信乎評詩之難矣楊說見字彚


蔡威公 

庾子山哀江南賦云蔡威公之涙盡継之以血車五山註以蔡無威公而有哀侯故謂哀字之誤按劉向說苑載下蔡威公之事威公是蔡之羣臣居下蔡者而非蔡君也以五山之博而不及此


父不能得扵子 

郅惲對光武曰夫婦之道두001父不能得扵子退溪曰郅惲所謂乃亂道邪諂之言也固是惲無以逭其罪然惲亦是太史公之流毒歟史記外戚傳云妃匹之愛君不能得之扵臣父不能得之扵子况卑下乎畢竟歸之扵命又遂以孔子之罕言者為證嗚呼夫子罕言命豈謂是耶
[난-001]道 : 好


少姑 

爾雅夫之庶母謂之少姑然詩家多用少姑字皆指夫之姊妹也如李白去婦詞回頭語少姑莫嫁如兄夫之類是也要當以經文為正胡五峰稱妾母為小母南軒亦然朱子謂本扵爾雅爾雅無此文盖以小姑改稱小母李白鞠歌行以妾為小妻妻之為言齊也豈妾之所僣稱


遮莫 

藝苑雌黄云遮莫俚語猶言儘敎也今人又不知儘敎為何語愚按儘與盡同盡字有訓任者則儘敎者任敎也岑參詩云别君只有相思夢遮莫千山與萬山杜子羙詩云乆拚野鶴如雙鬂遮莫隣鷄下五更李太白詩云遮莫枝根長百尺不如當代多還徃遮莫姻親連帝城不如當代自簮纓皆任敎之義也遮入聲


東海碑 

杜詩譴瘧鬼韓文驅鱷魚文章可以叅造化矣如近世許眉叟篆文幾扵鍾鼎之古矣世自無真眼亦安知其不至於神乎公著東海碑自書之人有鬼祟者以其一本置於旁鬼不敢近又推而置於門屏間鬼亦止於門外而未曾或過云始知譴瘧驅鱷實有是理也文曰瀛海漭瀁百川朝宗其大無窮東北沙海無潮無汐號為大澤積水稽天浡潏汪濊海動有曀明明暘谷太陽之門羲伯司賔析木之次牝牛之宮日本無東鮫人之珍涵海百産汗汗漫漫竒物譎詭宛宛之祥興徳而章蚌之胎珠與月盛衰旁氣昇霏天吳九首恠䕫一股飈囘且雨出日朝暾轇軋炫煌紫赤滄滄三五月盈水鏡圓靈列宿鞱光扶桑沙華黒齒麻羅撮髻莆家蟺두001蠻之蠔爪鼃之猴佛齊之牛海外雜種絶黨殊俗同囿咸育古聖逺徳百蠻重譯無逺不服皇㢤熈㢤大治廣博遺風邈㢤此一篇時一諷誦令人神思凛然鬼有知覺亦安敢不畏避耶
[난-001]蟺 : 蜑


阿嚲廻 

李白詩云羗篴橫吹阿嚲廻說者謂阿嚲廻即阿濫堆爾雅云鸄鶶鷵註云似烏蒼白色字書云驪山鳥也唐明皇採其聲為曲白之詩盖即其時而云也張祐詩云至今風俗驪山下村笛猶吹阿濫堆東坡二䖝詩作鷃濫堆


結髮 

司馬公曰古詩云結髮為夫婦言自少年束髮即為夫婦猶李廣言結髮與匈奴戰也今世俗昬姻乃有結髮之禮謬誤可笑然髮之才結即在童稚之時其可為夫婦耶按說苑田單之攻翟也三月不能下聞魯仲連之言明日結髮徑立矢石之所乃引枹而皷之翟人下之以此觀之結髮者即誓心之事非少年束髮之謂也韓文公諍臣論云庶巖穴之士束帶結髮願進扵闕下看得良是然李白詩云結髮未識事所交盡豪䧺馬公盖引此類為證耳


頭角 

今詩文多用頭角字如韓詩頭角稍相踈之類不知何指又如柳子厚頭角嶄然者豈以骨相而云爾耶後見學記云開而不逹鄭玄云開謂發頭角盖以立志端緖云爾


髙?大艑 

朱子語類有髙?大艑字按劉夢得堤上行云日晩上簾招賈客軻峩大艑落帆来盖變軻峩為髙?髙貌也指舟故?亦従舟芝峰類說作珂峩未知何攷


泮宮令甲 

宋戴埴䑕璞以泮宮為泮水之宮魯泗水縣泮水出焉以此為證楊慎祖此為說也又以漢令甲令乙令丙為篇次今例以法律為令甲非也王世貞祖此為說皆非剏智為之也當攷


先生 

叢談云先生之語古亦有單稱一字者叔孫通與弟子共為朝儀曰叔孫生聖人也梅福曰叔孫先非不忠也師古註先猶言先生又觀張釋之龔遂䓁傳所謂王生結襪公卿數言鄧先張談先皆此意也愚謂生者儒士尊卑之通稱雖言叔孫生亦言諸生則可見先者屬扵師長言先則先知先覺凡先扵人者皆包之矣先則有先生後則有後生言生則其先後皆可包矣然則先生者即儒士之先知覺者也又漢髙祖謂酈食其以其萬戶封生師古曰生猶言先生文穎曰諸生也意者生如今之大學生員之類而後世冠儒冠者遂混稱之耳


羊胛中酒 

通典骨利幹國煑一羊胛纔熟而東方已明두001資治通鑑及唐書以胛作脾唐天文志作髀然歐黄諸公詩多押為入聲㨿通典為是也按宋史寕宗嘉㝎十三年蒙古耶律椘材進庚午元暦灼羊胛以符之觀此語必有灼以相符驗扵晷刻而其事不可攷矣樊噲傳軍士中酒註中竹仲反唐齊己柳詩穠低似中淵明酒輭極如傷宋玉風乃作去聲也東坡詩公獨未知其趣耳臣今聊復一中之此又作平聲宋史是而通典非灼如今香篆之類齊己是而東坡非中如中暑中風之中謂為酒所中而病也
[난-001]明 : 曙


稱聖人名 

杜子羙孔丘盜跖之語為儒學之所斥至韓退之亦累稱聖人之名亦涉不恭彼杜不足言退之大儒其亦犯此耶昔蘇子羙之徒燕飲作傲歌王直柔詩云欹側太極遣帝扶周公孔子驅為奴仁宗聞之怒命捕捉因韓公少觧遂除名為民永不叙復云詳在語類


華宗浪戰 

朱子荅劉智夫書云道學文字鉤連隅落如武侯營壘非華宗浪戰之比也釋者不知其何指余考左傳昭公二十一年宋華氏叛諸侯之師討之華氏之黨或願為鸛或願為鵝鸛與鵝皆陣名戰于赭丘大敗彼華氏者不用八陣之隅落鉤連而徒事乎區區鸛鵝之術所謂浪戰也華宗指華氏之衆非一人故曰華宗也是時學為時禁搜羅抉剔斤逐殆盡然道學文字自有所本非虚蕩之比豈一時空言所可殄滅偶考及此記之


易安 
 
余甞讀歸去来辭至容膝易安之語謂此非易以為安之意即易與安各有其義遂以繫辭易其心安其身者為㨿偶閱晉語范獻子曰鞅也居處恭不敢安易此雖與淵明所指不同而其語意則可以旁證


天根月窟 
 
康莭賛手探月窟足躡天根探則湏以手躡則湏以足故朱子加手足字盖月窟者隂之根也隂之根則陽也天根者陽之根陽之根則隂也陽上隂下理固爾耳人屬陽而物屬隂陽主天而隂主月欲知人湏知天欲知物湏知月知天亦湏従其根推究知月亦湏従其窟推究故曰躡根識人探窟知物


秋興詩 

杜甫秋興詩觧者多牽強余謂他日者如他日未甞學問之他日謂前日也叢菊两開則再經秋矣對花隕淚一如前日則未還可知矣毎依南斗云者南斗至秋後則初昏在中天夜半而後始西墜甫日斜而東望毎至扵夜半而後已故曰毎依南斗望京華也其瑶池紫氣則錢謙益以甫詩落日留王母及天寶間玄元降形為明皇好仙之證亦似有攷


沉雲黒 

古書之脫誤多矣經傳猶然况詩文之類耶杜子羙秋興詩一首述昆明池物色而其一聮云波漂菰米沉雲黒露冷蓮房墜粉紅雲恐是灰字之訛也若作雲字讀不成說今以古詩證之薛道衡逰昆明池詩魚潜疑刻石沙暖似沉灰虞茂詩支機就鯨石拂鏡沉池灰元行恭詩衣共秋風冷心學古灰沉李百藥詩大鯨方逺擊沉灰獨未然宋之問詩象演看浴景燒劫辨沉灰此皆詠昆明而用劫灰事灰本色黒西京賦所謂黒水玄沚두001是也意者灰字草㨾與雲相類故傳寫之錯而然耳且蓮花出有紅而蘂無紅粉出扵蘂安有紅粉温庭筠詩云蘂粉染黄那得深可以見矣
[난-001]沚 : 阯


煑粥詩 

煑飯何如煑粥強好同兒女熟商量一升可作三升用两日贏為六日糧有客只湏添水火無錢不必問羹湯莫言淡薄少滋味淡薄之中滋味長此煑粥詩也足為貧室資謔見李詡戒庵謾茟此必菽之為粥若稲米寕得如許剰孔子曰啜菽飲水聖人亦甞為之矣


增擊 

賈誼賦云鳯凰翔于千仞覧徳輝而下之見世두001徳之險㣲兮遥增擊而去之擊恐是以翮搏風之義謂益自皷擊其羽翮而逺去之莊子所謂水擊三千里是也漢梅福䟽云鳶두002鵲遭害仁鳥增逝愚者蒙戮智士深退增逝即增擊而去之也
[난-001]世 : 細
[난-002]鳶 : 䳒


囝 

顧况囝詩哀閩也謂乃絶其陽為臧為獲致金滿屋青箱雜記閩人呼子曰囝囝音减唐取閩子為宦官然天下之病陽者自多何必取閩子做成耶或者宦官閩人之歲貢故有奪而宮之者耶是未可知我國西道多生宦或至貴顯則反有羡慕者恐不無閩俗之弊矣髙麗忠宣王二年王乆留元封本國閹人十五人為君先是安平公主獻數人於世祖頗得親寵恩澤至厚於是轉相慕效父宮其子兄宮其弟又強暴者少有憤怨輒自割勢自元成宗以来或官至大司徒本國毎有奏請先頼此軰故皆遥授平章官其親戚車服僣擬蒸腐未燥輕視本國家奴賤隷無不與政遂為難捄之弊端癡俗之易變如此


李白文本班固 

李太白與韓荆州書生不願두001封萬戶侯但願一識韓荆州此語有所本漢班超上䟽曰但願生入玉門關不敢望封두002酒泉郡皆天成七字句
[난-001]願 : 用
[난-002]封 : 到


未雩何龍 

杜牧阿房宮賦云長橋卧波未雩何龍陳註謂牧不識龍見而雩之義誤以為真龍也以牧之博豈有此誤按北齊源師白髙阿那肱龍見當雩阿那肱驚曰其色如何師曰龍星初見禮當雩祭非真龍也阿那肱怒曰漢兒多事強知星宿遂不祭牧盖用此事為謔爾


書判 

唐之取人先試書判判者取其文理優長也當時論者謂書判多是假手或他人替入或傍坐代為或臨事觧衣或宿期㝎估才優者一兼四五自製者不過一二况造偽作姦冐名接脚又在其外意者以疑事為目使為判語如獄官剖决今見於祝氏事文類聚中諸判皆如此此盖其餘風也


奪胎換骨 

詩莫盛扵李唐國開媒進之塗人懐沾丐之願四海之内凡幾人矣一人之作凡幾篇矣自是以後經宋歴明凡幾代矣都不過五字七字為句皆取料於人情物態之間其有不窮之理耶今之才思之徒撚鬚苦索矝作新意然何代何地何人必先有此語而不待後来之剏始也余甞語人曰詩莫非陳腐或以為古無者井蛙之談天也一日與兒軰論詩試依奪胎換骨法成數聮如陶詩春水滿四澤夏雲多竒峰水澤雲峰是實字餘皆虚字乃存虚而換實曰春隂滿四野夏樹多竒花又存實而換虚曰流水歸成澤晴雲逗作峰今與陶詩較看固有巧拙真贗之别矣至若充棟汗牛之篇誰得以攷覈㢤故作詩非難倣此牽搆未有不能得之理後世之詩盖㴞㴞是也


招隱士 

招隱士淮南小山之所作也古今皆以憫傷屈原為觧非也詳其辭一則曰王孫不歸二則曰王孫歸来其必為王孫去而不返者而作也淮南王安好賢禮士八公之徒歸焉皆天下才智之士漢廷不如也史云謀反自殺而其徒謂仙去其或佯死逃隱未可知也此必小山之徒懐恵感恩述此託意如此也安是髙帝之孫故謂之王孫亦冝縦曰已死當時既有仙去之說則小山之望歸無足異者于慎行謂八公之徒卒成不軌則不用之過也其言亦似有理其鴻烈觧雖津津理義而終是利害分數明苟使安得志八公之徒佐之安知不成一時之致治耶自古通材偉略開口說正道而亦能窺占功名所謂左手畫圎右手畫方也


妙契疾書 

橫渠賛云妙契疾書妙契難能而疾書乃其所短也橫渠之作正蒙随處置茟硯又或夜中有得起而取燭書之恐其不疾則旋遺也故程子譏之曰子厚如此不熟盖熟則不必疾其書而不自㤀也余看經有見便即劄疑題曰疾書人和妙契字看疑其不謙抑過矣尹㓜章聞之曰胡子知言非謙也朱子不以是為非况疾書之中無妙契意思耶


遯庵詩 

王安石詩眠分黄犢草坐占白鷗沙分與占互文謂眠草坐沙與犢鷗分占也後見黄遯庵暹枕流亭絶句云竹溪西岸最淸幽水檻雲牕照玉流遥想主人心賞處白鷗分占鏡中秋㸃化亦新


啖棗栗 

柳柳州集有云山東之稚騃樸鄙力農桑啖棗栗者皆可以謀謨廟堂之上盖棗栗饒於山東所謂居晉齒黄亦以食棗而云然也明洪朝選疏云東民以棗為粮食此貧民穀貴惟以棗聊生子厚之文亦此意


白頭吟  

李白白頭吟錦水東流碧波蕩雙䲶鴦䧺巢漢宮樹雌弄秦草芳齊賢士贇不能證明也相如報卓文君書云五味雖甘而寕先稲黍五色有燦而不掩韋布惟此綠衣將執子之釜錦水有䲶漢宮有木誦子嘉吟囘予故步當不令負丹靑感白頭也白詩盖述此矣


傅玄口銘 

晉傅玄作口銘云神以感通言繇口宣福生有兆禍来有端情莫多妄口莫多言蟻孔潰河溜穴傾山病従口入禍従口出存亾之機開闔之術口與心謀安危之源樞機之發榮辱存焉程伊川言箴多取其義


蒼蠅賦 

研墨握管凝神聚思羣蠅忽至掠毫集硯驅去復還咂墨便盡此蒼蠅之最可憎處歐公作賦漏此一端何也沿眶妨睡也非害事也人怠為過警覺何妨余甞欲刪補此意歐公而在亦必為之莞爾矣又有極好笑者蠅非夜飛者也彼却云孔子安得見周公扵彷彿豈有晝寢之聖人朽木土墻比倫太顛可謂為宰予立幟誣謗於聖門


坡詩 

東坡寄劉孝叔詩恐乏軍興汚資斧註引易䘮其資斧為證偶課小孫如達達云資恐質之誤諦看果然盖謂有司懼其軍粮之見乏而罹誅戮之患也又云東海取鼉漫戰皷達之父在傍謂漫似是鞔之誤鞔冐皷也其說亦是資與質字相似而誤分也漫與鞔聲相近而誤讀也盖烏㙜詩案本祟扵此作意者當時禍作為世所諱後收拾成集字有訛舛理或然也若依本文終不成說


桃花馬詩 

鄭湖隂桃花馬詩云望夷宮中失天真走入桃源避虐秦背上落花仍不掃至今猶帶武陵春此元儒雲峰胡炳文詩也但改吹不起為仍不掃東人之若此類甚多而不善改者也三字之間仙凡逈判柳夢寅亦考不及此


諭嶺南書 

萬暦二十年七月二十二日宣祖在義州敎嶺南士民書五峰李好閔茟也始屬草稿先進宣祖敎曰亂離中草剏文書此亦足矣命以草稿宣諭辭語悲㘦聞者感泣余毎諷誦興感曰辭之不可已如是夫今錄其末端數語曰龍灣一隅天步艱難地維已盡予將何歸人情已窮理宜思復秋凉乍動邉地早寒瞻彼長江亦流于東思歸一念如水㴞㴞嗚呼天生李晟復城闕之有待日望張所報園陵之無殃亟副雲霓之望免予霜露之苦


九歌 

始皇紀謂湘君堯女舜妻故椘詞註以湘君湘夫人當舜之二妃也東皇靑帝威靈仰也大小司命南北斗也南斗司生北斗司死也雲中君雲夢之神也東君春神也國殤十六成丁二十免殤殤而死國者也禮魂良死而無後者也東皇東君大小司命天之神也雲中君山鬼河伯地之神也湘君湘夫人國殤禮魂人之神也凡十一而謂之九歌何也此皆迎享之詩也湘君湘夫人必將同享則國殤禮魂亦必同享故鬼十一而享祀惟九也


單傳宻付 

四端七情之分屬理氣獨見扵語類輔慶源所記退溪荅竒明彦書引單傳宻付之語此句本出佛書朱子荅汪叔耕書云以太極圖為有單傳宻付之三昧則又近世學者背形逐影指妄為真之弊也道在目前衆人不自知覺聖人因其所見道體之實發之言語文字之間以開悟天下與来世丁寕反覆明白㘦至惟恐人之不觧了也豈故為不盡之言以愚學者之耳目必俟其單傳宻付而後可以得之㢤此語退溪甞載諸莭要中豈不觧其義而為之也誠恐一時茟端之偶失照管在今先生之書孤章㫁句莫非訓習之語則不能深究者或多有錯認誤入如汪叔耕者故提以著之


倚㐲 

禍兮福所倚福兮禍所㐲人知出於賈誼賦而不知賈之前有老子也非謂二者必如寒暑晝夜之循環禍而畏恐則慮熟行端福之道也福而驕奢則棄理邪僻禍之媒也然倚者旁倚也㐲者内蔵也動心惕修吉慶可致肆情狂僣殃凶必萠故君子益勉小人斯戒也至於季世天㝎未必應而人衆者多勝禍福之不繫扵善惡乆矣盖天下皆然而我東益甚東方既然而至今日偏酷何㢤貴賤一㝎愚智無分失路者恒詘乗勢者長世遂使㴞㴞癡俗疑及冥冥謂天無徴苟使従惡而方利則凡所以貪得者誰不為也背善而無害則凡所以違理者誰復憚也有佛氏者患之假鬼神之說以恐惴焉畢竟虚蕩可以昧蚩氓之心而不可以動中智之慮矣然所恃者但刑政之導齊耳民雖無豹狸之别畏威寡罪則有之易所謂革面也又至於政弊刑乖麟鳯竄㐲豺狼冠纓福因賄得禍或橫罹亦無如何也已昔人有言奸濫滿天下罪罹薄福人此又刺骨之談噫


懐沙 

史記屈原傳㨿漁父懐沙二篇云寕赴湘流葬於江魚腹中安能以皓皓之白而蒙世俗之温蠖乎乃作懐沙之賦扵是懐石自投汨羅而死此說甚非矣夫沙非石恐非投水之可懐者也原作漁父時放逐纔三年矣至其哀郢云至今九年而不復雖有魚腹之願然後六年而猶存也其悲囘風云悲申屠두001之抗迹任重石之何益是時原雖有寕赴湘流之語亦以為徒死無益也原又非惜死盖有待而然其惜徃日云寕溘死而流亾兮恐禍殃之有再假使再有懐王之禍則猶庶幾克悔而追余也何可不畢其辭而先投扵淵㢤乃後至無可奈何扵是溺死懐沙在思羙之上則非其時也余考九章之篇惜誦者惋惜其諫不入也誦如詩所謂誦言傳所謂輿誦諫而不諱之義也涉江者悲其放逐而行也哀郢者思舊都也抽思者抽繹志思無與告語也懐沙者思舊封也沙即今之長沙三閭即其地也三閭廟在長沙湘隂縣則可以為證其辭曰發郢都而去閭兮怊荒忽其焉極既思郢而思閭閭在扵沙則命以懐沙亦冝矣思羙人者思時王也惜徃日者思懐王也惋惜其處事多謬也橘誦者自諭其貞直也悲囘風者憫宵小之變詐也如是看九篇皆有次苐不可亂也若曰懐沙為絶命之章何由下復有許多章乎
[난-001]屠 : 徒


招魂 

招魂賦謂宋玉為屈原作則其首言朕幼淸以廉潔者何人自朕之耶陳子淵㫁作原之寓言亦似有理盖原九歌九章之後别有逺逰賦亦寓言也曰質菲薄而無因兮焉托乗而上浮謂既非飛昇之質無因凌空而逺逰也曰夜耿耿而不寐兮魂營營而至曙神儵忽而不反兮形枯槁而獨留其意若曰形留而魂徃周逰扵上下四方也扵是又托巫陽為招歸之辭以自寬也其招也為魂魄離㪚乃其實際語非死而招之也其所謂牽扵俗而蕪穢長離殃而愁苦者即逺逰之遭沉濁而汚穢獨鬱結其誰語也逺逰既云東歴太皡西遇蓐收南指炎帝北従顓頊故遍招扵四方惟恐或失其所謂我欲輔之者又托上帝而言其人既有盛徳則予欲輔佑而得免扵死離騷云皇天無私阿兮覧民徳焉錯輔者是也如此然後其義方通不然畢竟釋一朕字不得又或疑宋玉託原為自道語未可知也



星湖先生僿說卷之三十
  
 詩文門

荀子觧蔽篇 

荀子觧蔽篇引道經云人心之危道心之微危微之幾性明君子而後能知之故人心比如槃水正錯而勿動則湛濁在下而淸明在上足以見鬚眉而察理矣㣲風之過두001湛濁動乎下淸明亂扵上則不可以得大形之正心亦如是矣所謂道經未知何指而其亦略知存心之要者也然幾扵寂㓕都闕却風過而不動一段事所以為道經而荀卿亦看未到此也如是者一撞着事端便汨亂何知聖人之㫖意耶其王制篇曰水火有氣而無生草木有生而無知禽獸有知而無義人有氣有生有知亦且有義故最為天下之貴也此一段卓然該說其有知有義即與人心道心合而窮源究緖無復餘藴天地間不可無此一轉語只緣其甞有性惡之論儒家䓁擲不採則過矣惟真西山表以出之今見扵性理大全者可攷也
[난-001]之過 : 過之


吳趨 
 
陸士衡有吳趨行此曲名也觧者曰趨者情溢而辭縮也莊子有不任其聲而趨舉其詩焉註趨舉其詩無音曲也盖以是傅會矣既無音曲何以為樂府余考淮南子俶真訓足蹀陽阿之舞而手會綠水之趨盖舞曲名而陽阿綠水亦同也謂两袖囘轉合扵莭奏也趨者其勢也


塞上詩 

柳如京塞上詩鳴鶻直上一千尺天静無風聲更乾碧眼胡兒三百騎盡提金勒向雲看千古絶唱家戶圖盡或謂用夷變夏之䜟余見唐李益詩云天山雪後海風寒橫笛偏吹行路難磧裡征人三十萬一時囘首月中看其語盖有所祖


赤城 

王子安詩赤城暎朝日綠水揺春風赤城者長安城也用龍首山土築之色赤故云爾非石甎累成可見中國之城多是蒸土為之堅如石故於統萬可驗隋文帝嫌長安城狹小創新都于龍首山舊城自漢營城八百歲水皆醎鹵不甚宜人故也意者龍首之土即今之赤埴黏液是也


李杜韓詩 

屈原之作離騷其志潔故其稱物也芳蘭蕙菌蓀揭車杜蘅之屬爛然扵齒頰之間其芬馥便覺襲人所以為淸逈孤絶能瀉注胸臆之十怨九思也後惟李白得其意就萬彚間取其淸明華彩馨香竒髙陶鑄為詩料一見可知為胸裡水鏡世外金骨也苟非其物雖原白異材亦何緣做此口氣乎凡詩之能事多在五字試舉數聮如五峯轉月色百里行松聲川光净麥隴日色明桑枝琴淸月當戶人寂風入室淸霜入曉鬂白露生衣巾雲山海上出人物鏡中行山將落日去水與淸空宜獨立天地間淸風灑蘭雪一為滄波客十見紅蕖秋山靑㓕逺樹水綠無寒烟塔影摽海月樓勢出江烟寒螿愛碧草鳴鳯捿靑梧長留一片月掛在東溪松秋波落泗水海色明徂徕水㫪雲母碓風掃石楠花梧桐落金井一葉飛銀牀不可盡錄比如玉壺明珠交輝几席祥鸞瑞鳯騰翥軒階復安容一㸃塵飛到門屏耶其禪房懐岑倫一篇最多警㘦毎諷誦令人有凌空步虚意思耳白之得扵古人者可知耳如院公之綠水揚洪波玄暉之澄江净如練康樂之雲霞收夕霏皆氣韻相發皷吹膓肺有如此者也至扵杜甫却是句句氣力字字精神如衝車拐馬方隅鉤連但欠叅伍機變之術若三大篇溶溶涆涆無容議論至八哀詩亦恐有累句間之只是江漢之大腐胔不䘏也又如韓退之茟力徃徃有冗卑下乗之語然細詳之非退之之不及乃故為此延綿氣脉以待激昻奮發比如山勢逶迆峻必有低過峽則陡巘天秀自露不然只劒脊鱔走不與化工相肖也如是看方得退之圈套


董狐厲階 

子羙詩禍首燧人氏厲階董狐茟君看燈燭張轉使飛蛾宻此矯枉過直之論而其實或有然者也春秋二百四十二年之間其大義無過扵誅討亂逆嚴宻之極有誅心無將之法情迹未露鈇銊已加董狐良史固有明智透見而不容邪私矣後来徃徃有憑依古訓暗售私弄則不可為懲惡適所以長奸此所謂逃網之方即従宻網之地而布作奸之事又憑發奸之術而行者也燭張蛾至盖有感而發乎以周公之忠有不利之謗其免者特幸耳噫


南冥先生文 

曹南冥先生作文甚竒退溪見其鷄㐲堂䓁銘曰南華書中不曾見此盖譏之也南冥甞云吾之文織錦而未成匹者也退溪之文織布而成匹者也亦自知矣甞撰其故人三足堂金大有碣銘曰老夫保人盖寡獨許以天下士者公也甲視之則容容大雅討論經世之弘儒也乙視之則仡仡長身射御不違之豪士也獨處書堂長歌慢舞而家人莫窺其意者有樂扵素性而詠歌舞蹈之時也委質林泉扵釣扵獵而時人猶認為放者無悶於遯世而沉冥鞱晦之事也自我同徳者觀之則辦局宏深勿勿乎其仁也言論激昻僴僴乎其義也好善而自善弘濟而自濟命耶時耶扵此一篇亦可槩見


玉食 

書云惟辟玉食或云周禮玉府之職王齋則供食玉盖古俗然也或云玉猶幣也王食舉則必有幣玉貴者之禮也愚謂玉貴也古人重玉故凡貴者皆謂之玉列子云日日獻玉衣朝朝進玉食可以為證


杏壇吟 

世傳孔子作歌自去魯歌以下凡十一篇名義盖多錯别其杏壇吟者魯哀公十二年孔子過故壇歴級而上顧謂子貢曰玆壇乃魯臧文仲誓盟之壇也覩物思人因命琴而歌曰暑徃寒来春復秋夕陽西下水東流將軍戰馬今何在野草閒花滿地愁後世因名曰杏壇吟此分明是後来詩家七言短律以此為聖人作不亦誣乎


七 

七之作始於枚乗七發操觚之士競相誇耀若後漢傅毅之七激劉廣世之七興崔駰之七依李尤之七欵桓驎之七說崔琦之七蠲劉梁之七舉張衡之七辯魏曹植之七啓徐幹之七喻王粲之七釋劉邵之七華晉張恊두001之七命陸機之七徴湛方生之七歡宋劉延之之七繹齊竟陵王賓僚之七要梁蕭子範之七誘之類皆沛然其佳作也自唐以後絶無継者惟柳子厚晉問亦七之餘波矣
[난-001]恊 : 協


棨㦸幨帷 

王勃滕王閣序用棨㦸幨帷字棨㦸出前漢匈奴傳兵欄也有衣之㦸曰棨㦸杜詩身使門戶多㫌棨是也漢明帝三年荆州刺史郭賀有殊政賜以三公之服勑行部去襜帷使百姓見其容服以章有徳註云襜帷者車之前帷也


一袞 

余昔謁松谷松谷謂余曰古人書尺論書之卷帙而有一袞字未知袞者何義也余以玉藻龍卷以祭為對盖卷古多作衮周禮司服及儀禮覲禮皆作衮龍衮者畫龍扵衣而其首卷然也故玉藻舊本直作衮今一衮云者指一卷也松谷肯諾


奄宅 
 
周興嗣千字文云奄宅曲阜㣲朝孰營尋常看作周公宅于曲阜之義如阮嗣宗牋所謂光宅曲阜奄有龜蒙者矣偶閱通考曲阜古奄國始知用周公伐奄事也尚書大傳云管蔡監祿父奄君薄姑謂祿父曰武王既死成王尚㓜周公見疑此百世之時也祿父遂與三監叛詩齊風䟽曰薄姑氏與四國作亂成王㓕之以封師尚父四國謂管蔡商奄則奄外更有薄姑而地是太公所封之地此其異也左傳昭公九年云武王克商蒲姑商奄吾東土也當従左氏為得


憫俗賦 

偶閱亂軸見余少時所作憫俗賦謾錄于此賦曰可畏非後生可絜非前覺畏亦不足恃絜亦不終力悶紛緫其無章恒離合而㫁續如船逆風進寸退尺若車上阪失勢便落始焉緩急而殊情終似偝面以噂沓匪豐嗇其異禀俄窘步而頓迫繁滛接而鍾律可廢眩彩寓而素樸無迹雖些見扵隙光若重隂之孤燭若因無害而来者必將有害而去不為無益之求故湏看有益扵得余有言百兮不如人也一反唇之速人有心千萬兮不如守吾之幽獨然鳥獸之異羣聊與衆而詼謔終吾生而倘佯孰知余之善告


瓦觧 

史云天下盡瓦觧綱目訓義如衆瓦之觧㪚也此說未精瓦觧當與瓦合叅看儒行云毁方而瓦合呂氏註云陶者為瓦必圎而割分之則瓦合之則圓而不失其瓦之質古今瓦形雖曰不同以今俗制觀之三瓦合為一圎一圎觧則復為三瓦此瓦觧之義瓦觧與瓜分相似也漢徐樂上書曰天下之患在扵土崩不在扵瓦觧以秦之陳涉漢之七國為喻可以見矣


巫咸 

椘詞巫咸夕降註謂人名然封禪書云太戊修徳桑穀死伊陟賛巫咸巫咸之興自此始又周禮筮人九筮之名曰巫史두001巫咸之屬凡有九註以為筮咸此分明是事鬼筮占者之稱恐非人名也又司巫帥巫而造巫恒咸與恒皆易下篇之首卦也余謂咸感也恒常也巫咸巫恒皆事鬼者之稱而或随遇要神有以感格之曰巫咸其四時循例禱賽之曰巫恒
[난-001]史 : 更


外色 

王元羙云太康之後專外色外色者指龍陽之寵也唐宜都内人者武后女侍也諫扵武后曰大家能屏去男妾獨立天下外色與男妾可謂的對内人之言差強人意狄仁傑張說軰口吻何曾出此一句語耶


醉鄕記 

王無功著醉鄕記擬劉伶酒徳頌著五斗先生傳擬陶淵明五柳先生傳託無心子擬莊周泥龜䓁說儘竒辯也


負郭田 

蘇秦傳秦歎曰使我有洛陽負郭田二頃吾豈能佩六國相印乎註云近城之地沃潤流澤最為膏腴故曰負郭然越世家莊生家負郭被藜藿陳丞相世家富人張負随平至其家家乃負郭窮巷以弊席為門註負背郭居也然則背郭之地即指與郭相背磽瘠之地秦之意謂使秦有薄田數頃云爾如家語所謂皆穫傅郭之麥者方是指近城沃潤傅近也義不相帖


冠玉 

陳平世家云平雖羙丈夫如冠玉耳其中未必有也註曰飾冠以玉光好外見中非所有今綱目䓁書刪略云羙如冠玉人多看作冠軍之冠謂玉之羙者誤矣又始皇紀末附班固說云子嬰冠玉冠佩素紱此指其羙容儀也更詳之


大冠長纓 

類函引漢書云終軍上書請受大冠長纓以羈南越王而致之闕下按終軍傳無大冠字然類函亦不應誣辭其必本有其語史臣刪莭之也雖只舉長纓而大冠在其中如杜詩賜浴皆長纓是也至王勃請纓之語則太簡矣故後人錯看謂以纓條繫致甚錯


沐猴 

沐猴者母猴也按爾雅翼云母沐音之轉耳孫炎云猱母猴也毛詩草木經云猱獮猴也椘人謂之沐猴此果以母猴為沐猴而㨿韓非子棘刺沐猴直作母猴其義尤可信今人錯看乃以沐猴而冠者為沐浴之猴甚可笑漢書西域傳罽賔國出大狗沐猴之屬又長信少府檀長卿為沐猴與狗闘此類何可皆作沐浴字看耶


空桑 

列子云伊尹生扵空桑後人遂因此誣虚云尹母既孕夢神告之曰臼出水而東走明日視臼出水東走十里而顧其邑盡為水身因化為空桑有莘氏女採桑得嬰兒扵空桑中命之曰伊尹後人不能辨其妄誕故唐傅奕駁蕭瑀云瑀不生扵空桑乃尊無父之敎之類是也空桑山名周禮大司樂云孤竹之管空桑之琴瑟咸池之舞可以驗矣于두001寶所記徴在生子空桑之地孔廟禮器碑云顔育空桑若但以齊諧志恠為信奚特尹㢤元羅泌作窮桑辨謂空桑在陳非魯也呂氏春秋古史攷俱言尹産空桑故城在今陳留故地記言空桑南杞而北陳留各三十里有伊尹村拾遺記云窮桑者西海之濵也地有孤桑千尋盖在西垂少昊之居梁雝之域世紀顓頊亦自窮桑遷商丘而杜預遽以窮桑為在魯北孔穎達又因預而誤也郡國志云少昊自窮桑登帝位非空桑也因並錄此以證古今之謬
[난-001]于 : 干


歐蘇文疵 

東坡作潮州韓文公廟碑極賛斥佛骨事而一篇全是佛家輪囘語使韓公死而有知其必為之捧腹歐陽公作鳴蟬賦曰含五音之自然又曰非宮非徴其為疵奚但其名曰蟬一句而已偶因課兒看到此記之


孟甞髙潔 

王子安滕王閣序引孟甞事即東京人淸行出俗能幹絶羣合浦還珠者是也李芝峰以為薛包字孟甞子安所指乃此人也以陶淵明所著薛孟甞賛為證然安帝聞包名令公車特徴至拜侍中包以死自乞有詔賜歸加禮如毛義豈有所謂報國之懐㢤如甞者陽두001喬七表薦舉云廊廟之寶棄扵溝渠年歲有訖桑榆行盡而忠貞之莭永謝聖時云云故曰空懐報國之心
[난-001]陽 : 楊


無恙 

公孫弘傳不幸罹霜露之疾何恙不已顔師古訓恙為憂是也余按羊衆繁之物也従食曰養謂食之羙盛也従水曰洋謂水之盛多也従言曰詳謂言之多以悉也従示曰祥謂氣之充盛發見也従心曰恙謂心之煩多也心之煩多謂之憂慮無恙者謂平吉而無復憂慮也以此看字鮮不得矣後人轉作謬觧従䖝従犬愈惹疑惑耳


廉耻 

古人用耻字有二般如禮義廉耻䓁是好底字如董江都對䇿云廉耻貿亂賢不肖混殽又云廉耻殊路賢不肖異處是不好底字


梁鴻 
 
三輔决錄梁鴻東出關過京師作五噫之歌肅宗聞而悲두001之求鴻不得肅宗即漢章帝是也王子安滕王閣序云竄梁鴻扵海曲豈乏明時盖指章帝時也竄隱㐲也新安陳氏編古文真寶註云梁鴻善八分魏武帝重之其後為侫臣所毁逐扵北海曹魏之世謂之明時可乎其魯莽如此
[난-001]悲 : 非


朴光佑詩 

朴司諫光佑號潜昭堂乃乙巳遺直也其題江陵月静寺詩曰松檜隂森一逕通入門初見殿扉紅千層寶塔囘飛鳥八角神鈴響半空法帙漫傳王子迹居僧那識世尊功鍾鳴忽作文殊會玉座香烟萬壑風可以見其氣槩矣


大行 

綱目云昌邑王受璽大行前訓義云人主之䘮曰大行不返之義也此㨿漢書侫幸傳奉送先帝大行之文而云也然周公諡法云大行受大名細行受細名耻名之浮于行也國君新䘮未及有諡故姑以大行稱之言當受大行之名也


洪宇㝎詩 

洪斯文宇㝎登淸風寒碧樓有詩曰宇宙一男子淸風寒碧樓臨軒發長嘯江月五更秋其卓犖不羈如此後有詩曰大明天下無家客太白山中有髮僧入慶尚道留居不返子孫居于順興


俠客行 

李白俠客行縦使俠窟香不慙世上英車五山云王維詩縦死猶聞俠窟香語意相類使即死之誤此言似然學詩者攷焉


剺面 

花門剺面古来胡俗然耳秋官司刑鄭註云今之東西夷或以墨劓為俗古刑人亾逃者之世類歟盖漢時不特刺面亦有割鼻者矣意是盟約示勇者雖死不避况墨劓乎先毁其軆示無所憚也至兼有劓則刑人亾逃之俗明矣


麗祖詩 

世傳髙麗太祖甞廵塞至鏡城龍城川有詩云龍城秋日淡古戍白烟橫萬里無金革胡兒賀太平以余攷之麗祖始以銕嶺為界至睿宗三年尹瓘吳延寵䓁開拓邉疆太祖時未及統合也雖或㣲行至此而豈有胡兒賀太平之理東人之不攷如此


感興詩 

朱子齋居感興詩序謂陳子昻自託仙佛今攷陳詩有仙而無佛不知序中所指是何語更詳之


賤士醜 

杜甫樂逰園歌云聖朝已知賤士醜一物自荷皇天慈尋常未觧偶閱東坡集其贈楊耆詩序云女無羙惡富者妍士無賢不肖窮者醜其言似是古語而引之者也甫之意不過如此盖謂身既窮賤矣己自知其為世所醜棄然物物皆荷國恩得有扶持而生全之也且此二句可為千古志士之掩抑


鑄錯 

詩云他山之石可以為錯錯雖以礪石為觧字既従金則疑是以金治物之名謂不獨以金為之石亦可以為錯觀可以二字可見盖石可以攻玉而石柔金堅故其攻石不如金今人治圖署湏用銕版然善治者石亦可用也五代羅紹威帥魏博牙軍驕恣盡殺之由此勢弱悔之曰聚六州四十二縣鐡鑄一介錯不成後人遂以行事失冝為鑄錯非銕不可以鑄成也


雲䨪日抱 

杜甫詩峽坼雲霾龍虎卧江淸日抱黿鼉逰楊用修謂形容疑似之狀雲霾峽坼山水蟠挐有似龍虎之卧日抱淸江灘石波蘯有若黿鼉之逰與江光隱見黿鼉窟石勢參差烏鵲橋同一句語殆不然矣余謂深山大澤龍虎之所卧水渚沙際黿鼉之所逰此與歇後體相似盖謂雲霾山澤之間日抱沙水之際非真有比物在也甫詩又云一重一掩吾肺腑山鳥山花吾友于此以兄弟為友于則肺腑者即親戚漢書趙王傳臣得蒙肺腑是也古人用字或多此例如烏鵲橋黿鼉窟不過謂髙者上干霄漢下者深暎坎窞豈有他意語非隱晦而後人鑿敎使深異矣


尖峰劒鋩 

柳子厚詩海上尖山似劒鋩秋来處處割愁膓若為化得身千億㪚上峰頭望故鄕此一字一涙也後来雖有身在刀山之譏讀之哀㤪殆與荅蕭翰林許京兆書相表裡矣尖山竒峰也愁者見之便成割膓之鋩而亂峰攅秀望之不知何處果可以得見故鄕也勿論罪惡之輕重令人顰蹙矣又其登山詩云如何望鄕處西北是融州是謂始意登此庶或可見及至只見融州在西北而已融本東南絶域我又過而反西北望之也意逾深語逾㘦髙棅無眼其彚唐詩却漏前一絶而只採此詩鳥鎩一翼矣陸㳺詩云何方可化身千億一樹梅花一放翁彼冀一得此恐一失即一換骨淮南子云載哀者聞歌而泣載樂者聞哭而笑載使然也此之謂也


謙開善 

退溪荅吳子强書謙開善僧名朱子得禪學扵此僧按僧名道謙而號開善庵故曰謙開善先生以為名誤矣先生與髙峰書云王元澤何人又不知安石之子雱也盖先生專心為己不觀雜書故也凡傳記所見何可一一盡識如啓棘賔商雖朱子訪之誠齋誠齋轉訪周益公是以學貴務本不害其不能該


鏡浦㙜詩 

崔楊浦澱鏡浦㙜詩蓬壺一入三千年銀海茫茫水淸淺鸞笙今日去不来碧桃花下無人見人謂古今絶唱後人不敢續也宋時魏仲先有詩尋真誤入蓬莱島香風不動松花老採芝何處未歸来白雲滿地無人掃崔詩殆活剝生呑手段也東人毎依倣古語以為己作而無人辨得出徃徃如此


退溪先生詩 

退溪喜作詩今見扵集中者人多欠體裁當時權松溪應仁謂先生不為詩若草差強人意殊不知其不為也非不能也昔退之銘樊紹述子長傳司馬長卿皆似其人古人作詩文必心凖意想精神遇會然後方下茟如畫其人則必似其人也詩文之模寫亦何異㢤退溪贈林錦湖亨秀二律云捭闔竒謀漢子房當年曾受石公方未飜巢窟龍庭界先作長城鰈海疆絶域病攻天拂亂荒城雷闘鬼驚忙豪吟百首凌雲氣妙句何妨銕石膓狂胡射月遼東塞壯士搜兵樂浪墟指顧威靈驅虎豹風流談笑發詩書海航病得龍王藥江閣吟窺帝子居唾手功名歸燕頷太平容我老樵漁句句飛動俊爽可掬雖華岳峰尖寒鵰睇野無以逾此彼錦湖之平生豪吟未必逮及也要是非錦湖退溪亦終不露圭角也其汎濯纓潭詩云水月蒼蒼夜氣淸風吹一葉泝空明匏尊白酒飜銀酌桂棹流光掣玉橫采石顛狂非得意落星占㺯最關情不知百歲通泉後更有何人續正聲即無論理義真境不煩繩削鏗鏘可誦輕颸度水生瀾羚羊掛角無㾗置之扵藝苑雌黄又何所歉近世洪司諫汝河註觧退詩亦深好云



子淵 

名以㝎體字以表徳古之道也如孔子之門商賜由予之徒皆有其義如曾子字子輿則謂參即叅乗之叅冉耕字伯牛則謂趙過之前已有牛耕也顔子何以字淵荀子曰水深則囘樹落糞本列子曰鯢㳬之潘為淵潘音墦淮南子曰九琁두001之淵囘流所鍾之域淵有九名莊子曰鯢桓之審為淵止水之審為淵流水之審為淵淵有九名字雖少别此便是這話盖謂水之囘旋為淵此顔子所以字淵
[난-001]琁 : 旋


沈約八詠 

沈約八詠其守山東云守山東山東萬嶺鬱靑䓤两溪共一瀉水潔望如空峰側靑莎被巖間丹桂叢上瞻既隱軫下睇亦冥濛逺林響咆獸近樹聒鳴䖝路出耶溪右澗吐金華東萬仞側危石百丈注懸潨掣曳瀉流電奔飛似白虹洞井含淸氣漏穴吐飛風玉竇膏滴瀝石室乳空籠余平生之素愛飈暮年而此逢欲一去而不還恨邦君之未裭秩滿撫白雲淹留事芝髓此篇語意迢絶摸寫逼真句句可誦李白望廬山瀑布一篇即換骨傳神者其空中亂潨射左右洗靑壁比危石懸潨白勝扵約其飈如飛電来隱若白虹起比掣曳奔飛之句約勝扵白其飛珠㪚輕霞流沫沸穹石白又分外出竒要之約如玄賞隱蹤白如虚步金骨


錦城絲管 

錦城絲管一絶是杜甫作髙棅品彚以為郭振所獻未知誰是盖譏明皇顛頓入蜀猶不廢滛樂謂之日紛紛則非一日也非登髙則必泛舟無虚日也天子避兵入蜀扵今始有非世人之多聞者云爾其諷㘦也深矣乎


淸晨搔頭 

余衰病無寐頭秃而搔癢偏苦一日終夜爪爬待曉而梳箆始覺老夫淸晨梳白頭之句為有味歐陽盖不及此耳


東方石刻 
 
我東石刻古蹟亦多三韓以前無所攷近世王孫朗原君所輯大東金石錄殆無遺漏慶州有新羅太宗武烈王陵碑又有大角干金庾信墓碑三水縣有草房院碑即新羅真興王廵狩記意者悉直始屬扵新羅則嶺東之地皆古所有而銕嶺之外亦其廵狩所及也後句麗拓地傅海則不復有此矣扶餘縣有平百濟塔銘唐蘇㝎方所立又有平百濟碑唐劉仁願所立晉州智異山㫁俗寺有神行禪師碑釋靈業書其書士大夫多搨摸為玩雙溪寺有真鑑國師碑崔致逺撰並書襄陽雪嶽山有弘覺禪師碑集右軍書陜川伽倻寺紅流洞有崔致逺詩刻保寕聖住山有朗慧和尚碑崔致逺文光陽白鶴山玉龍寺有道詵碑奉化太子山有朗空大師白月捿雲塔碑集金生書聞慶㬢陽山有智證禪師碑崔致逺文以上皆新羅古蹟也原州建登山興法寺有真空大師碑唐文皇文麗太祖書靈巖月出山有道詵創寺碑稷山素沙坪有弘慶寺碑金山黄岳山直指寺有大蔵堂記集右軍書義興華山麟角寺有普覺國師碑閔漬文集右軍書髙城三日浦有埋香碑楊州天寶山檜巖寺有懶翁和尚碑又有指空大師碑皆李穡文又有本朝無學碑林川普光寺有圎明國師碑元揭法書危素文略採載錄為好古者資焉


土饅頭 

范石湖詩云縦有千秋鐡門限終湏一介土饅頭土饅頭墳也謂以土作餅以肉作饀也唐時有賣藥翁罵人曰有錢不買藥喫盡作土饅頭去又梵詩云城外土饅頭饀草在城裡一人喫一箇莫嫌無滋味石湖盖用此語也古詩云人無百年期強作千歲調鑄銕作門限鬼見拍手笑以鐡門限對土饅頭妙甚


吳下田家志 

王世貞宛委編載吳下田家志云一九二九相喚不出手三九二十七籬頭吹篳篥四九三十六夜眠如鷺宿五九四十五太陽當門戶六九五十四貧兒争意氣七九六十三布衲两頭擔八九七十二猫兒尋隂地九九八十一犂耙一齊出其三夏以後則云一九二九扇子不離手三九二十七飲水甜如蜜四九三十六拭汗如出浴五九四十五頭戴金葉舞六九五十四乗凉入佛寺七九六十三林頭尋被單八九七十二思量盖夾被九九八十一家家打炭墼王以為此語人罕知之以余觀之殆非難曉者一九二九正月十八日以前也雖欲招之以手寒不敢出也三九二十七日以後籬頭風響尚如篳篥聲四九則縮頸如鷺五九則日軌在南照入門戶人愛其暄六九則貧室之兒始稍稍逰戱七九則始捲两袖與相喚不出手相照八九則猫兒方能隂地行走九九則農作起矣三夏以後亦推此可見此可入詩料


日子 

陶九成輟耕錄引文選曹公檄吳將校部曲文年月朔日子註發檄時也子者即其時也故以證家禮泛稱日子之非其說是矣又按說郛孔氏雜說已有此辨說郛亦陶九成所集而諱其名衒作己意何也古今稗說之屬盖多此類


食酒 

于定國食酒至數石不醉柳宗元序飲亦云吾病痞不能食酒至是醉焉人疑酒不可言食余謂飲字扵六書即諧聲也従食欠聲上古無此字至加欠為飲水之飲欠者氣之翕也以氣翕以食為飲亦不離扵食也如日蝕加䖝而亦云日食何以異是孔子沽酒市脯不食經中已有矣


蜀僧詩 

衆生頭兀兀常住無明窟心裡難欺慢口中佯念佛世無百年人擬作千年調打銕作門限鬼見拍手笑此蜀僧號雲溪子者之詩也雖近鄙俚語有可警者故錄之


淳化帖 

今世所傳淳化閣帖者本宋太宗時命石刻謂之閣本後被火焚絳人潘師朝摹蔵為絳本僧希白所摹為潭本又有徐王府木板本建中靖國劉燾取淳化所遺與近出世者别為續法帖閣本既焚則必是絳潭諸本之流布者當時既云無精彩况屢加傳摹者耶余家有一本即先子求扵燕市者號稱善本子孫冝謹蔵勿失也


御製 

古之帝王雖或威武御世亦多有豪氣發露為詩章徃徃可觀我太祖甞有一絶說者擬扵大風之歌列聖継作合成一帙目以列聖御製右文之治旁及餘事亦彬彬盛矣然任事者專意多取不復揀别則非尊上之道也夫萬機之暇咳唾偶及自成文章未必留心為之其不可不傳者外如尋常謾興之類闕而不布何害扵至徳巍烈耶昔周世宗甞為小詩示竇儼儼言求工則廢務不工則為四方所窺世宗遂不復作儼可謂事君以道者也


月黄昏 

林和靖月黄昏一句人皆言其佳而尚不觧黄昏之為何語然古今稱為絶唱何居乎余謂此本淺近語黄昏月出花白色混惟聞香来所以為暗香也如水之淸淺故影必橫斜皆即事而言也或謂此月黄昏非日黄昏月將落時也孔天瑞云梅香發于四皷後月已西下而色比當午時黄而更昏非獨梅凡有香之花皆然晝午後隂氣用事花歛艶蔵香夜午後陽氣用事花敷蕋㪚香耳此說雖似有理未知和靖作詩時亦思及此耶


聮句 

人謂聮句古無此體退之斬新開闢或曰陶謝有是矣李杜有是矣又推而上之則漢栢梁㙜詩是也余謂栢梁詩未有聮句之名至宋孝武華林都亭水曲聮句效栢梁梁武帝淸晨殿聮句亦云栢梁體則後人已指之謂聮句也且退之所作詩令多端或多或寡随得輒錄則優劣判矣㑹合聮句是也徹止扵二聮籍止扵五聮又或先占一句他人屬對則巧拙見矣城南聮句是也此實退之創始


阿睹두001和南 

阿覩두002訓眼則非也許觀東齋記事引二條為證殷浩見佛經云理亦應在阿覩두003上謝安謂桓温曰明公何湏壁間著阿覩두004軰以愚臆之恐是如此之義晉人好用佛語如古帖書札首尾多云和南和南者本佛語槃那寐訛曰和南我即中國所謂禮也
[난-001]睹 : 堵
[난-002]覩 : 堵
[난-003]覩 : 堵
[난-004]覩 : 堵


花押 

今之署名謂之花押張昊引東觀餘論唐文皇令羣臣上奏任用真草惟名不得草遂以草名為花押韋陟五朶雲是也魏晉以来題名扵首尾紙縫間謂之押縫然則花押只是草書記名者耳按秦八體書中六曰署書漢蕭何所作云㨿字書引國語署位之表也徐鍇云羅絡之若罘网也意者署亦是書名羅絡如篆體者而其用如押字始以草而今以署也押者簽書文字也即無論草書署書簽書簡縫皆可謂花押花者亦象形而云楷變為草草變為花其義類也唐韋續五十六種書法有花書河東山胤所作云


姜克誠詩 

明廟之時姜修撰克誠罷散有詩云朝衣典盡酒家眠賜馬將謀數頃田珍重國恩猶未報夢和殘月獨朝天上聞而特命收叙至肅廟朝蔡提學彭胤新釋褐有詩云平生不識君王面一夢尋常繞玉墀後入侍上命舉頭望龍顔聖世異渥前後一般今上卽位宰相有以此白之者特命陞資拜承㫖


鳴蟬賦 

歐陽修既為鳴蟬賦又扵廬陵漫錄有一條云蚓食土而飲泉其為生也簡而易足然仰其穴而鳴若號若呼若嘯若歌其亦有所求耶抑其求易足而自鳴其樂耶苦其生之陋而自悲其不幸耶將自喜其聲而鳴其類耶豈其時至氣作不自知其所以然而不能自止者耶何其聒然而不止也語意愈備


益州廟碑 

王子安益州夫子廟碑云童子何知屈炎凉扵詭問此說出列子盖誣辭也聖人豈有不知之理余昔有天訟判以明之且童子之詭問而聖人不能對則何與扵賛歎夫子之義而收載扵此文謂之聖人之降迹也其無識有如此者其所謂帝車華盖之類亦果引㨿丁寕而無差謬者耶此張說之所不觧而一行之所不能言也故後人置而不致思也按古今註指南車黄帝征蚩尤時作謂指南則蚩尤之在南可知華盖亦黄帝作涿鹿之征常有五色雲氣止扵帝上因而作也勃之意武王征誅而有天下故以此為况言帝車南征時則蚩尤作霧七政晦冥中逵者天腹赤道日月五星之所由也華盖西臨謂武王㝎鼎扵西都也又其徳敎所覃最著扵東方太甲者六甲之首即近北之位鄒魯是也蔵瑞扵此以待聖人之出也


張耒藥戒 

東坡代滕甫論西夏書臣近患積聚醫云㨿病當下一日而愈若不下半月而愈然中年以後一下一衰積衰之患終身之憂也臣私計之終不以一日之快而易終身之憂遂用其言以善藥磨治半月而愈初不傷氣體力益完此醫國善喻也張耒得之演為藥戒一篇意雖稍備不出前人圈套末後秦法一段亦全倣蓋公堂記耒其門客尺寸慕效而非出之胷臆者然採而述之合成完文無其製狐白裘手耶陳壽翁舍蘇取張意或在此


一飯 

飯字有二義如一飯之徳一飯三吐文王一飯之類一饗也饋食之禮凡三侑尸皆三飯告飽此以舉一柶為一飯也今家禮註闔門一飯九食之頃者差矣冝従饋食禮作三侑九飯之頃也至論語有亞飯三飯之說此恐以一侑為飯詳在家禮疾書


贈盜詩 

穿窬之入人情所共憤靑氊之喻已寬矣梁上之責又有諷誨之意至吳中沈文卿者室中無物盜無所得従容呼語長吟贈詩曰風寒月黒夜迢迢孤負勞心此一遭只有古書三四束也堪將去敎兒曹盜遂含笑而去此比李博士不啻佳賞李詩云世上如今半是君有誣世求媚之意此則譏責之厚而敎戒之深也然綠林豪客後来悔罪歸善而此無聞焉則抑人有優劣而已矣


天外鳯凰 

杜詩云麟角鳯嘴世莫識煎膠續弦竒自見盖以此自况此天下之所共知也杜牧詩云杜詩韓集愁来讀似倩麻姑癢處搔天下鳯凰誰得髓無人觧合續弦膠下一聮别有所指疑即是指李白也牧之才思最扵白為深恱故先言杜韓欲以見夫白詩之許髙也麻姑癢搔亦天下之至快不先設此則何由知上面復有此一䓁地位耶經中亦有此語埶子曰天下之大惡有五竊盜不與焉孟子曰君子有三樂而王天下不與存焉若不先竊盜何由知其惡之許大也不先王天下何由知其樂之許大也或一摺二摺假設以推明此又作文之妙杜牧之詩乃同一語脉


眉叟玉几銘 

銘之始自湯盤著世又傳黄帝巾几銘曰日慎一日人莫躓于山而躓于垤此作雖未知其必然其言亦至矣易曰小狐汔濟濡其尾此句戰國䇿與鮮克有終同釋即躓垤之義也汔濟㡬抵岸也狐在水心慎涉揭尾以其幾濟而心怠故便有濡尾之患也凡動時得失必求扵静時功程坐對巾几其慎如此起而行走寕有跲躓之憂昔肅廟之世貴臣多言用兵事眉叟許相公進玉几銘其辭曰戒之㢤君惟元首作民父母小民無親懐于有仁樂不可窮欲不可従偏喜佞之階獨怒䜛之媒貨不可去貨聚則民㪚兵不可㤀兵勝則乃亂莫謂無傷其禍將長莫謂無害其禍將大事不思慎亂之兆也忿不思難禍之招也一言而善千里之外應之一言而不善居室之内違之戒之㢤其意逺矣


四時詞 

大人者與天地合其徳與四時合其序惟一片方寸與元氣流通生發收歛無所徃而非天也陶淵明四時詞盖見得此意也天地凍合至春融釋和氣四暢水歸于澤也炎運方盛庶物露生氣蒸于下雲見于上也衆彚揫歛山川氣肅晶光潑眼月揚在天也霜雪交積物皆歸宿大地寂寥松獨後凋也程子曰有學未至而言至者以此看尤覺有餘味然顧凱之神情詩有此四句又有首尾更詳之


弔古戰塲文 

李華弔戰塲文令人悽咽其意本扵賈捐之其請棄珠崖說曰父戰死扵前子闘傷扵後女子乗髙두001鄣孤兒號扵道老母寡婦飲泣巷哭遥設虚祭想魂于萬里之外華即演為一篇㸃化亦佳余謂後世詩文之類率皆無裨扵世敎如弔戰塲者人主聽之有不惕然感怛然悲也乎又如唐人詩云可憐無㝎河邉骨猶是春閨夢裡人可採以附三百篇之末
[난-001]髙 : 亭


退之效李杜 

韓退之一生慕效李杜然比諸李風神不足比諸杜氣骨不足李詩囘飈吹㪚五峰雪徃徃飛花落洞庭韓則曰衝風吹破落天外飛雨白日灑洛陽效不得也杜詩悲㙜蕭瑟石巃嵸哀壑杈枒浩呼洶韓則曰山狂谷狠相吐吞風怒不休何軒軒效不得也宜乎其詩曰李杜文章在光燄萬丈長不知羣兒愚那用故謗傷蚍蜉撼大樹可笑不自量此實際也王安石云韓勝扵李歐陽修云韓勝扵杜彼既不知韓矣却能識李杜乎


歐詩 

歐陽修作廬山髙云廬山髙㢤幾千仞兮根盤幾百里然屹立乎長江長江西来走其下是為揚瀾左里兮洪濤巨浪日夕相㫪撞自謂得意然此不離扵造語之工故為此參差盤屈令人讀之聱牙比之不過俠邪矝驕者之為也試誦李白鳴臯歌一遍神思洒然此何待論量而知乎杜甫則曰悲㙜蕭瑟石巃嵸哀壑杈枒浩呼洶中有萬里之長江囘風陥日孤光動便使人瞋目欲怒呑聲欲哭毛髮颯爽不知其所以然矣渠何曾見其脚板者而敢為誚天之語耶又作和王介甫明妃曲欲凌跨李杜此作比之介甫又是毎下不得為佳篇渠本不自量介甫亦以為歐詩勝扵李何㢤試誦白之昭君詞所謂羚羊掛角無㾗紅錦雖艶比白則見醜爾


離騷觧 

近因課兒看離騷經略䟽其義其已顯扵本註者不贅焉攝提寅也暦書所謂攝提之年是也孟陬正月也爾雅所謂正月為陬月是也覧猶言意見皇覧父意也度時刻也樂記百度得數而有常䟽云晝夜百刻初度謂初生之時刻也揆之者謂揣量扵初生之時已知其為正直人矣故至其三月而名冠而字之皆以此義而命之也曰正則曰靈均皆其祝辭如今名說字詞也此指徳行而言下云既有此内羙是也此者指祝辭之意也平既成父之意有此徳行兼之以才能則有體有用之學遂舉江蘺秋蘭䓁以為况也然惟日不足乃逰學四方益輔其志莭遂舉木蘭宿莾䓁以為况登阰歴洲則所求者逺也始恐歲之不與今果時序不淹老之將至也羙人自喻也與疾두001余蛾眉互證也撫壯棄穢謂今世之人冝及此盛壯之年除棄其穢惡然而不爾則所以為憫乃告之曰何不速改而従余之法度乎盖哀其陥溺而竭誠道之也騏驥健馬也先路即書所謂先輅也爾若乗此而来則吾當善導其先路豈有不進之理乎三后見呂刑謂伯夷禹稷也皆堯舜之賢佐也遂舉申椒菌桂䓁以為况蕙茞喻其氣椒桂喻其性也此堯舜所以致耿介之治而遵道得路也桀紂反是不求賢佐之先導故捷逕窘步至扵亾也何者恠之之辭也黨人與賢佐反即桀紂之同惡逋藪也但偷一時之樂幽昧險隘不能導其君扵正路故平惟是之懼不憚殃死奔走先後其皇輿庶幾乎先王之徃迹齋怒疾怒也従火正如春秋傳戰不正勝之正期也謂指天而誓其不渝也自黄昏至數化為一莭自滋蘭至蕪穢為一莭改路後悔則余非貪戀寵愛但傷君心之靡㝎也其滋蘭樹蕙䓁將待其成而有用也雖遲暮零落亦所不傷只哀衆芳之蕪穢扵惡草也哀甚扵傷也下四句即蕪穢之實際言其貪財好色既已憑滿益求索無厭乃反恕己惡為當然者而以此稱量扵人謂將合汚而及不従也則又興起其嫉妬之心排擊中傷無所不至也如是而馳騖追逐同惡相濟此豈余心之所欲乎其所急者有在即老至而名不立也飲露餐英應下顑頷字言雖不食君祿而飢餓自有香物可以充腹無憾也秋菊非今世千葉花也鍾㑹秋菊賦云芳實離離輝藻煌煌有實則其落英可知信與練互足雖有誠信必磨鍊之為貴雖費磨鍊若無誠信事歸虚蕩也姱與要互足志姱好者未必要約務要約者又未必姱好姱者志尚之髙要者處事之簡也信姱練要則盡之矣攬結矯紉䓁下文一服字包之即前修之所服而平乃法之前修即彭咸是也平願以為依歸故卒乃指其名而示投水之意也既替又申二句應未悔字言余之見替因蕙纕之故然重之以攬茞雖死不變也浩蕩申上文數化衆女申有他蛾眉申羙人前既發端至此得罪則乃詳言所由謡諑謂其諑害如歌謡漸漬而不驟䜛妾之中人莫若善滛所以終售也時俗以下謂圎者不為圎方者不為方直者不為直無一得其理而衆人争為周容合汚也始焉心存而屈之終焉志發而抑之抑重扵屈始焉尤焉而忍之終焉詢焉而攘之攘重扵忍攘猶㤀也訽字書與詬通罵辱也悔相道以下平又急扵救時猶疑夫矯枉過直誤觸拂怒勉為従俗以濟其事也然所由道非蘭臯則椒丘故不入而離尤也芰荷芙蓉即上初服之註脚又益之以髙冠長佩則不但不悔其操履比初㢱堅矣不余聽以上皆女嬃之言也博謇謂謇諤之太廣也自博謇至不服一何字包之察余中情盖時俗之言而嬃引之也謂人言雖如此而必不然也予嬃自謂也覧民徳者天也觀民計者人也民徳之民古之聖王也民計之民今之窮民也平既不可以覧徳則只得觀民之向背而天之錯輔可推矣非義非善二句又反覆女嬃之詈也敷袵以上皆陳扵重華者也盖謀之扵家中親愛而其不合如此寕逺逰而質諸前聖也埃風上征謂従舜扵天也應下帝閽字縣圃神仙之府天問云增城九重言其少留者為日將暮也帝閽之不可入者以䜛侫之在中而阻絶也上云衆女是也無如其蔽羙嫉妬故扵是遍走四方將求得羙人以獻于君以比求賢臣而進之使小人不得用事也下女如俗所謂下史也紛緫以下六句皆指虙妃夕歸朝濯應滛逰字鴆知来之靈鳥一名運日也終古終始也字書云椘人結草折竹卜曰筳篿結之則亦當有索其制未聞平旣無可如何則欲憑靈氛之占而决之告曰惟其两羙然後其道可合不知何地何人信其修能思慕乎九州之大而又豈無羙人乎信修則賢君也有女則賢臣也所謂两羙也其意若曰何處有君臣同徳治平之世界乎靈氛則曰不湏更求他人苟有賢君思得賢臣者則必不捨汝而他求也申椒不芳以上皆靈氛之言也察余善惡亦當時俗論而氛非之也民各有心好惡不同善惡是非理冝間之然惟彼黨人則團結牢固心心合一事事相凖是又可異也恠之之辭也其棄幽蘭而腰盈艾即其事也當敵也草木之别在臭而取舍如此况珵羙之别在質冝不能敵扵彼也蘇如樵蘇之蘇蘇扵糞壤者即蕭艾之類也向者陳辭扵重華者乃告訴而未聞其意故今更要神而問荅則巫咸九疑無所不迎也靈氛雖告之如此平猶豫狐疑而不能决故氛又為之懐糈要神導揚其言周流上下以上是也故又承之以靈氛吉占也至扵蘭芝變荃蕙化則君臣皆已無可恃者是何故㢤無他大要不好善之由也苟不好善則雖有一時之外飾終不能不變扵俗也平之言可謂知要矣委厥羙两句相帖雖有可好之羙物棄之而不取上句人棄物也下句物為人所棄也歴玆至今也及余飾之方壯余者靈氛㨿平之身而言也其意若曰宜及吾身之未衰方可以有求扵人非平自余也此篇用物寄趣雖若重複其實各著女嬃靈氛巫咸之言故然也細推之有條理脉絡讀者致思焉
[난-001]疾 : 嫉


李杜所祖 

余甞讀李白鳴臯歌杜甫角鷹歌為千古絶唱非後人之所及二詩亦有所祖試誦招隱詞一篇更覺逈溢扵言辭之外白與甫却在廊廡之間看詩湏尋其源流差其髙下意味益深


惜誓 

惜誓一篇洪興祖以其篇末有鳯下麟羈之語與賈誼弔屈賦合故㝎為誼作而朱子従之謂非誼莫能及也以余觀之誼登薦時稱少年壽不過三十三然此篇其起句云惜余年老而益衰何得遽以衰老稱之誼雖竒才絶倫而至扵詞賦當時鄒枚之徒固有許多恐不可專以誼懸断也


漢武歌辭 

漢武瓠子歌秋風辭為千古絶唱今人尠有知帝更有悼李夫人辭其音莭凄㫁亦可誦也曰羙姢姢而두001脩嫮兮命勦絶而不長飾新宮而佇待두002兮泯不歸兮두003故鄕慘鬱鬱其蕪穢兮處隱두004幽而懐傷釋輿馬扵山椒兮掩脩夜之不暘두005秋氣憯而凄涙兮桂枝落而消亾神㷀㷀而遥思兮精浮逰而出疆託沉隂而曠두006乆兮惜繁華之未央念窮極之不逮두007兮惟㓜眇之相羊不盡錄此作世多未見故錄之
[난-001]而 : 連娟以
[난-002]佇待 : 延貯
[난-003]兮 : 乎
[난-004]處隱 : 隱處
[난-005]暘 : 陽
[난-006]曠 : 壙
[난-007]逮 : 還


搗素賦 

梁柳惲搗衣詩行役滯風波逰人淹不歸亭臯木葉下隴首秋蓬두001飛鶴鳴勞永歎採綠傷時두002暮念君方逺逰賤妾理紈素秋風吹綠潭明月懸髙樹軒髙夕杵㪚氣爽夜碪鳴瑶華随步響幽蘭逐袂生其木葉秋蓬두003一聮至今膾炙槩是佳作也後李白一首最得閨壼情態然都未及班姬搗素賦其略曰廣儲두004懸月暉木두005流淸桂露朝滿凉衿夕輕改容飾而相命卷霜帛而下庭曳羅裙之綺靡振珠佩之精明眄睐生姿動容多致弱態含羞妖風靡麗投香杵叩玫砧擇鸞聲争鳯音梧因虚而調逺桂由貞而響沈㪚繁輕而浮捷莭踈亮而淸凉두006調非常律聲無㝎本任落手之參差従風飈之近逺或連躍而更投或暫舒而長卷侈長袖扵妍袂綴半月扵蘭襟表纎手扵㣲縫庶見迹而知心計脩路之遐敻恐芬芳之易泄書既封而重題笥已緘而更結讀令人掩抑
[난-001]蓬 : 雲
[난-002]時 : 遲
[난-003]蓬 : 雲
[난-004]儲 : 除
[난-005]木 : 水
[난-006]凉 : 深


逺逰 

仙道之家以淸净無欲為要其為道雖與吾儒判别語其功則有恰相似者屈原逺逰賦云内惟省而端操兮求正氣之所由漠虚静以恬愉兮憺無為而自得與孟子飬氣之說合孟子之浩氣實由内省不疚而得此之正氣亦豈不由扵端操而可襲以取之耶但欠一部集義功程耳又云道可受兮而不可傳其小無内兮其大無垠毋滑而魂兮彼將自然壹氣孔神兮扵中夜存虚以待之兮無為之先庶類以成兮此徳之門此又與孟子夜氣說合毋滑而魂又無暴其氣之意也凡事物之至大至㣲而一以虚静待之其自然孔神之氣必扵中夜無為之先求之最為入徳之門無為者未與物接之前也即無論道之異同用此治心豈非有益


蘇李詩 

五言出扵蘇李今之傳者只五篇此外又有六篇盖蕭綂之所刪也既云剏始不可不備載也庾信賦云李陵之雙鳬未去蘇武之一鴈空飛若不該考將不知雙鳬一鴈之為何指矣按唐類函陵贈詩曰晨風鳴北林熠燿東南飛願言所相思日暮不垂帷明月照髙樓想見餘光輝玄鳥夜過庭髣髴能復飛褰裳路踟蹰彷徨不能歸浮雲日千里安知我心悲思得瓊樹枝以觧長渴饑又曰陟彼南山隅送子淇水陽爾行西南逰我獨東北翔轅馬顧悲鳴五步一彷徨雙鳬相背飛相違日已長逺望雲中路想見来珪璋萬里遥相似何益心獨傷随時愛景曜願言莫相㤀又曰爍爍三星列拳拳月初生寒凉應莭至蟋蟀夜悲鳴晨風動喬木枝葉日夜零逰子暮歸思塞耳不能聽逺望正蕭條百里無人聲逺處天一隅苦困獨零丁親人随風㪚瀝滴如流星願得萱草枝一觧飢渴情又曰鍾子歌南音仲尼歎歸歟戎馬北邉鳴逰子戀故廬陽鳥歸飛雲蛟龍樂潜居人生一世間貴與願同俱身無四凶罪何為天一隅與其苦筋力必欲榮薄軀不如及淸時䇿名扵天衢武贈詩曰雙鳬俱北飛一鳬獨南翔子當留斯舘我當歸故鄕一别如秦胡㑹見何渠央愴恨㘦中懐不覺涙霑裳願子長努力言笑莫相㤀又曰征夫懐徃路起視夜何其參辰皆已没去去従此辭行役在戰塲相見未有期握手一長歎涙為生别滋努力愛春華莫㤀歡樂時生當復来歸死當長相思又有李陵與子卿苐一書及蘇武荅書皆世罕傳者不能盡錄


坡詩柳詞 

王世貞云隋煬詩寒雅千萬㸃流水繞孤村秦少㳺詞云寒雅飛數㸃流水繞孤村語雖蹈襲入詞尤是當家盖廣詩枯淡隱約如畫雖非帝王氣味要是絶唱而千萬㸃猶不若數㸃之為寂寥依依之境也然只言其㸃不言其人在何時故少逰又㸃化入柳梢靑詞云行人一棹天涯酒醒處斜陽亂雅即其覊旅孤舟酒初醒時見其飛飜扵斜陽之中景色益竒然又不言其雅在何地東坡已有一聮云春水蘆根看鶴立夕陽楓葉見雅飜楓丹而雅黒甚覺表出然坡詩濃艶柳詞凄㫁數字添刪態度自别詩所以難言


李上舍詩 

李上舍復運詩懶村居士借村丁牽馬如牛馬不行行到華山知近逺石榴墻上午鷄鳴此可入畫譜一回吟諷神惺眼明怳若目見也李又别咸鏡道都事崔某詩云秋陽晞髮卧蒿蓬世上惟君在夢中綠水芙蓉初北地靑門楊柳又西風十年京口無錢活萬歲橋頭有路通行到姝城應駐馬朔雲關月一尊同亦膾炙人口李即鵝溪李相之後卒坎坷不遇云


安酒 

王世貞云陸機草木䟽若可按酒梅宛陵詩多用按酒字今俗云添按盖出扵此芝峰類說亦引以為證皆未有深攷士昏禮親迎婦至條賛以肝従皆振祭嚌肝鄭玄註肝肝炙也飲酒宜有肴以安之今俗謂酒肴為安酒自漢時已有此語王之博尚未及此耶


韓山八景 

稼亭李文孝牧隱李文靖父子韓山人文孝既登苐為藝文檢閱後中征東省鄕試苐一遂擢制科苐二甲前此本國人雖中制科率居下列其髙苐自此始也文靖亦既擢魁科又中行省鄕試苐一充書狀官如元赴試考官歐陽玄大加稱賞置苐二甲苐二名扵是有傳鉢海外之語也韓山旁海小邑絶無山川竒觀文靖乃謂其父子登制科天下人知朝鮮有韓山則不可不表以出也扵是作八景詩云至麗末因洪倫弑君金義殺使遂廢赴舉之規自是文學之士心志局扵内而才思縮矣然上國之使扵東者必擇望崇者用示懐柔之義我國之接伴亦必妙選髦士為従事凡唱酬為文輒裒成皇華集以張大之一時操觚之類無不揚眉吐氣冀幸其執鞭此路之㫁亦百有餘年矣今之士大夫日夜所謀為不越乎占科獲利至扵詞翰之技亦揮手戒之為其或妨扵試塲也是以儒術經學置不論雖詩律末藝又駸駸無其人矣可勝惜㢤


曹鄴詩 

曹鄴讀李斯傳詩云一車致三輪本圖行地速不知駕御難舉足成顛覆欺暗常不然欺明當自戮難將一人手掩得天下目不見三尺墳雲陽草中綠今世揀其要只傳四句然上二聮亦味長可誦斯其始遭遇致位如两輪就道後傅㑹趙髙冀為身助則三輪矣不知此為戕身之禍始也暗地揣摩後手脚不掩其勢不得免也猶強作正論以粉飾之是欺明也宵小情態盡之矣


錢起詩 

唐錢起聞驛舍牕外鬼詩二句後赴試試湘靈皷瑟以此為結語中魁選合十二句云善鼓雲和瑟常聞帝子靈馮夷空自舞椘客不堪聼雅調愴金石淸音發杳冥蒼梧来暮怨白芷動芳馨流水傳湘浦悲風過洞庭曲終人不見江上數峯靑今世只揀四句為絶句而易九與十两句云落日下平椘孤烟生洞庭比彼尤勝末聮本鬼語意入神境與流水悲風語不侔至落日孤烟則愴怳悲㘦完縫無㾗如獺髓補臉或者此本驛舍鬼詩而為起所易後来還出耶是則金釵合股破鏡復完耳


起落句 

八句四韻律謂之近體自沈宋始一二謂之起聮三四謂之頷䏈五六謂之頸䏈七八謂之尾䏈䏈者二句合也東人以䏈為句一二曰起句七八曰落句盖此两䏈多是一意相連也書法或二字三字配合其末字亦謂之落唐太宗工書難于戈法一日書戩字而空其落命虞世南填之以示魏徴徴曰惟戈字逼真上笑


鼻祖耳孫 

鼻祖耳孫釋者謂獸生先鼻懐胎鼻先受形余謂凡造器劒頭謂之劒鼻鞋頭謂之鞋鼻鼻祖者若曰頭祖也凡器之旁屬為小器謂之耳如鬴耳斛耳是也耳孫者謂逺屬之孫也語錄有没巴鼻字亦難曉宋人詞有没鼻没巴之語巴無義此本蛇盤之形蔵頭露尾也恐亦如俗語無頭無尾也


倦鬼 

昔楊두001雄逐貧韓愈送窮以詼劇也劉仲逹鴻書有袪倦鬼文者欲䇿人怠惰也子曰飽食終日無所用心者難矣㢤不有博奕者乎為之猶賢乎已雜戲至可惡也而猶且云爾者所以著怠惰之害更甚也喻以倦鬼或有補警省故櫽括刪略而錄之其文曰夫人精強則神補困憊則鬼入是誠有倦鬼惟汝之来默默冥冥無狀無聲不寢而夢非醉難醒入人之首倐焉若兀欲仰更俯求伸反屈入人之目忽眩五色注睫反昧囘瞬成黒入人之手如縶如維將掉臂而徙倚欲撫掌而離披入人之足如紏如纒欲舉武如超乗比寸步扵登天至如靑箱浩牘玉笥陳編誦不能句讀未終篇惟汝一至令人茫然又如汪洋奥義佶倔㣲言凝思注想欲探其玄自爾一至忽若澶漫吾將抽戈淬刃懸桃薦棘出子扵莽浹之野渡子扵逍遥之域胡不歸爾樂土而留我胸臆言訖假寐人有揚揚勃勃魋肩僂背而来者曰爾不聞天君主而百體従大明升而羣隂㐲乎使爾神㝎而無懈吾安能闖伺而乗隙吾以安静為體柔廢為心入乎優㳺之室憇乎偃仆之林不與精剛為伍而與傲惰相尋昔者董子下帷吾不能窺其幕孫生閇戶吾不能行其庭季子持錐吾即避其鋭匡衡竊照吾不掩其明又如寒捿雪案影伴螢燈啖黄虀而不飽撫圎枕而若驚若此者吾即望風而去褰裳而行惟有貴介之子落魄之夫食厭粱肉服羞綺羅逰娛既暇歌舞紛如疲倚髙堂燕坐華居思憇息而少安輒與余而追随又有愚童下士厭惡詩書便目前之逸樂忘腹中之空虚毎欠伸而無警遂與我而相依吾甞入汝絳室窺汝靈㙜銀海茫洋玉樓虺頽心與鴻鵠而俱徃神偕蝴蝶而飛来吾乃觧汝繫絡弛汝形骸雖一見而顛倒猶四顧而徘徊爾胡不自反而徒咎我為何不勵精以為刃淬志以為戈銳意以為棘矢殫力以為桃弧吾即逺離而永絶安能受子之叨叨乎
[난-001]楊 : 揚


貫蕋餐英 

余昔觧離騷猶有所漏偶閱花譜南越百花無香惟茉莉花芳烈女子以綵絲穿花心為首飾花心者蕋也凡花香在蕋拾而絲貫為飾騷云矯菌桂而紉蘭兮貫薜荔之落蕋紉貫皆可為飾而互文錯舉也又如朝飲木蘭之墜露兮夕餐秋菊之落英飲露湏待其墜餐英何必云落夜露凝在花房香潤可挹至朝而墜歸扵無用甚可惜故承以飲之餐英亦此意喻賢材之虚老也


退之琴詩 

退之琴詩始言促數次言軒昻如浮雲柳絮之變態不可測如百鳥之間鳯凰之驚耳其進之遲而退之速如緣髙而脫下能使人喜樂能使人悲傷故曰穎乎爾誠能一能字包之矣氷炭指悲樂謂方寸之間两情交戰也然而說者謂琵琶詩意者琴以和平為主無抑揚頓挫氣像惟琵琶有之樂天琵琶行既云鶯語泉聲冷澁凝絶則促數矣却云銀瓶破銕騎出則忽變為髙急奔决之勢退之詩似之故云爾也東人琴調實如此而穎師之彈亦必近之矣然則穎調之琵琶也非韓詩誤也


后妃羙艶 

尹恭齋斗緖云甞得日本史其言后妃多稱色羙軆艶即不離扵夷俗矣後見崔簡易集撰後宮某氏碑亦舉其佳麗私謂國朝文章之盛莫如簡易而識見之陋乃至是耶然衛風碩人羙莊姜之質而以柔荑凝脂賛歎不休古亦有是矣為之發一笑


鈆槧 

鈆槧釋者謂以鈆粉塗于槧如今之粉板也然西京雜記揚䧺懐鈆提槧従諸計史두001訪殊方絶域之語即以鈆擿刻之于槧其意盖如刀茟刻書之類也韓詩丹鈆事㸃勘此謂以丹赤鈆白㸃註之如雌黄塗攛之類也莊子謂䑛茟和墨而杜牧之詩却云䑛茟和鈆欺賈馬以鈆改墨黒白雖殊和扵茟則均至後人以墨註鈆則恐非矣
[난-001]史 : 吏


禪本草 

屠本畯禪本草雖似戲劇亦有不可泯者余欲砭訂愚昏故錄以自規其藥觀云龍統肝膓向人披歴誰能信諒喫緊婆心對不信人誰不增疑率爾任事不知引避誰不怨咎不觧偏私従彼徴逐以我為餌君子行義責備小人好没要緊險陂側媚不能敬逺終落圈套聽言觀行全不究心終被㺯聽信膚訴代彼報復着甚来由宻事漏泄幾敗乃公攬禍招尤好謀踈略十事九隳自誤自家道聽塗說自貽伊慼惹人駁証妄自標致擬倫勝己秤尺在人拒諫飾非致人指摘終難開導議論含糊依違枝蔓善扵託故但務儉嗇遂致徒費失却便宜好尚互異强齊己論自仗自家其藥鏡曰觧紛無䇿終致两怨病不智處事多忤勞而無㓛病不思遇事輒發佻易辯急病不忍直言匡救不逺嫌疑病自信倉卒應事為人所欺病不疑義形于色終致齷齪病不量此字字繩凖無一語剰用此酬世應俗豈不裕如但恐好醜太明物或不契耳


隔句對 

余甞論葛覃黄鳥數句若專作賦義看則也無味此恐以鳥之于飛集木而喈鳴興人之刈濩絺綌而無斁喈喈和鳴不休之貌與服之無斁相似也詩家有隔句對亦此類也如杜少陵放船瞿塘詩云喜近天皇寺先披古畫圖應經帝子渚同泣舜蒼梧是也


随意 
 
唐人詩云吳姬緩舞留君醉随意靑楓白露寒人或未曉也余謂随意者猶言任他也緩舞留醉故彼靑楓白露任至扵如此詩家用遮莫儘敎字與此相類意字従物而云非従人言也王胄詩所謂庭草無人随意綠亦此意


黄孤山詩 

順興浮石寺壁有黄孤山章草云一樹桃花一半空不堪狼藉梵王宮山僧手把靑鸞尾背却東風掃落紅余三十年前見之墨迹如新但欠自然似是後来加墨者也詩亦工不知誰作或是孤山自為大抵可誦


破軆書 

茟家有破軆書如李商隱詩文成破軆書在紙是也法書苑曰小篆㪚而八分生八分破而隷書出隷書破而行書作行書狂而草書聖破軆者恐指行書而云也行書者楷書而帶草意如今蘭亭帖是也


典與帝乕 

古今書史誤讀者甚多如魚魯豕亥璋獐臘獵銀根枤杖之類世皆傳笑又按劉歆七略云以典為與以陶為隂抱朴子云以帝為乕然則典與陶隂帝乕者必當時有如此錯認者故耳近世有文士以論語篇名子罕者為孔門弟子以大學序所謂有若孔子之聖者謂似聖人之有若亦可咍


淵明舒嘯 

淵明歸去来其来也即歸去而来㫁無顧戀之意故其辭雍容順適所以後人莫及也然其曰登臯舒嘯猶有忿懣不平氣像然則臨流賦詩亦必是採菊悠然之意乎嘯必東臯採必東籬以其南山故歟余不曾見潯陽一曲而可以想見其志矣


四六 

四六之文盛自唐之王楊至宋李劉而極焉我俗自髙麗之中世争尚此盖由律賦為試士之程故也律賦試亦自唐宋作俑國之所造士必争趨其末弊不可收拾今人毎以事大為諉然明制禁四六文洪武六年六月以唐柳宗元代柳公綽謝表及韓愈喜雨表頒示天下明皇帝深燭雕䖝斵䘮之害將有以革新也今若用此奏聞上國必無不従之理縦曰不然讀書之士豈無一時苟就之理而膠守刻舟之故套耶


古今文章 

古今文章以樹木取比唐虞三代之文如方夏花葉極盛無一條枯枿而燦然可觀也秦漢之文如秋冬以後華實摧落而真形自在也後世之文如丹靑繪畫摸狀雖逼而生意颯爾也我東之文如鄕社畫師不見其物但憑傳摸依俙彷彿桃身柳枝杏葉棠花圎楕違真丹碧無凖不審其何物也


東西際海 

韓退之南山詩云東西两際海鉅細難悉究南山在京城之南豈有際海之理此出扵東方朔傳武帝欲以阿城以南盩厔以東宜春以西以為上林苑屬之南山朔諫曰夫南山天下之阻也南有江漢北有河渭其地従汧隴以東商雒以西厥壤肥饒漢興去三河之地止㶚滻以西都涇渭之南此所謂天下陸海之地秦之所以虜山東兼西戎者也注云髙平曰陸關中地髙故稱陸海者萬物所出言關中山川物産饒富故謂之陸海也此云者東西南際皆物産富饒之地故方朔亦云其山出玉石金銀銅銕豫章檀柘異類之物百工所以給萬民所仰足又有秔稲梨栗桑麻竹箭之饒貧者得以人給家足無飢寒之憂是之謂海唐因秦漢之故㝎都關中退之所以云然也


南冥先生詩 

曹南冥先生不由科目拜官而辭退不過一卑位也然病劇道臣啓聞遣御醫齎藥物徃護及卒特贈大司諫其禮崇重至此足以風動一世也苟非其人又豈有是㢤尚論者莫不以壁立萬仞為題目公是也余見其雷龍鷄㐲之銘想見其為人又甞有詩云請看千石鍾非大叩無聲萬古天王峰天鳴猶不鳴此何䓁力量氣魄雖不可比論扵退溪之一月春風令人心膽為之壯浪


白沙詩 

白沙李相當光海君時抗䟽謫扵北靑臨行賦詩曰白日隂隂晝晦㣲北風吹裂逺征衣遼東城郭應依舊只恐令威去不歸果圽扵北塞誦之令人隕淚


舞劒器 

杜甫公孫大嫏舞劒器歌来如雷霆收震怒罷如江海凝淸光此只形容其人之神彩従容謂其始氣像威武其終精神凝逺也劒器武舞之曲名其舞用女妓䧺妝空手而舞非用刀劒也文獻通攷劒器恐指受劒之物謂空手也杜又云妙舞此曲可見


詩家增光 

靑赤白黒四方之正色輝暎眩目詩家以之增光如李白諸作必用金玉花鳥錦繡雲雪䓁物粧㸃生態故讀之為之心明眼恱其得離騷餘意者惟白也杜甫詩江碧鳥逾白山靑花欲燃以其紅白在靑碧之間故其光色益鮮造語之妙也又如斜陽亂鴉靑松白鶴靑山白練靑天綵虹靑草白鷺之類皆兼二物言之范成大詩靑山表出花顔色綠水增添鷺羽儀不出杜甫之意也至東坡則曰春水蘆根看鶴立夕陽楓葉見雅飜合六物而不露其色尤見精琢即暗謎之類也


朱子詩 
 
朱子武夷詩云二曲亭亭玉女峰揷花臨水為誰容道人不復荒두001㙜夢興入前山翠幾重此雖因山名云爾非實也縦使有之山靈之尊而恐不宜戲䙝之也荒두002㙜妖夢非所當引其迅雷詩云誰將神斧破頑隂地裂山開鬼失林我願君王法天造早施䧺㫁荅羣心當時可謂邦之無道亦欠言孫氣像後人不可以尊之之極而妄效之殆所謂太陽之症衝口發者㢤
[난-001]荒 : 陽
[난-002]荒 : 陽


朱喬年詩 

朱喬年詩云生年已合識頭顱舊學屠龍意轉踈有子添丁助征戍肯敎淸苦更冠儒此有感而言非實心也故將死托文公扵三君子卒成大儒前言戲之耳然胸中豪䧺之氣自不可掩也又如文公詩濁酒三杯豪興發朗吟飛下祝融峰誰將神斧破頑隂地裂山開鬼失林之類有由来矣


曹梅溪詩 

曹梅溪詩云突兀雙髙馬耳峰雲端擎出碧芙蓉何當揷得衝天翼飛上尖頭一蘯胸洪篠叢詩云深復深山無主花䓁閒蜂蝶不曾過春風卄四吹將盡嫰綠隂成可奈何梅溪有飄舉出塵之想篠叢有退蔵惜時之意皆可誦吟諷之餘錄之


瓢淵詩 

淸寒子瓢淵詩蟄龍睡起怒不禁明珠萬斛瀉蒼壁瓢淵者即今天磨山朴淵是也俗傳昔有朴進士者吹笛淵上龍女感之引以為夫故名之李文順詩龍嫏感笛嫁先生百載同歡適性情是也瓢之俗名與朴音同故名也世傳其瀑布擬扵廬山余甞過之有詩曰倒掛空中方見快周流天下更無竒掀飜直射龍王窟震薄疑傾織女陂余庶従叔進士箕鎭亦有句云西南岳色銀虹貫上下天光玉柱連輿地勝覧有李靈幹鞭龍事竹泉閒話亦記神物風雨之異盖其水甚黝黒令人怖悸龍蟄之說其亦近之


韓石峰 

我東茟藝麗時金生文公裕偰慶壽之類最著入聖朝安平君瑢楊士彦黄耆老韓濩及我従祖聽蟬堂皆稱絶藝按松都志濩字景洪丁卯進士號石峰壬辰天將李如松麻貴北海滕季逹及琉球梁粲之徒皆求書帶去王世貞云東國有韓石峰者其書如怒猊决石朱之蕃亦云當與右軍平原争其優劣宣廟欲其就閒習藝特除嘉平郡守敎曰勿怠勿迫氣倦時勿強作宣賜茟奪造化字年六十三卒至今有韓體之稱行扵閭巷間士大夫鮮有習者子敏政世其學有父風人不能别云此雖小技盛名不可泯也距今未逺茫不知如何亦國俗賤才之一端故採以錄之


諫用兵書 

凡事物之真境思不如聞聞不如見或百世之前千里之外何得以目覩其實㢤惟付在文字故曰書心畫也畫出狀貌庻幾其彷彿見之而有益于事也或虗文飾彩不能形容說出扵十分真實何補之有蘇軾代張方平諫用兵書可謂征戰之畫像見之而不興感悲咜者非人也其言曰戰勝之後陛下可得知者拜表稱賀赫然耳目之觀耳至扵逺方之民肝腦塗扵白刃筋骨絶扵饋餉流離破産鬻賣男女薫眼折臂自經之狀必不得見也慈父孝子孤臣寡婦之哭聲必不得聞也此猶屠殺牛羊刲臠魚鼈以為羞膳食者甚羙死者甚苦使陛下見其號呼扵梃刃之下宛轉扵刀几之間雖八珎之羙必將投筯而不能食况用人之命以為耳目之觀乎是可謂畫不失其真也此意本扵李華弔戰塲文人皆讀而知之也華亦有所本漢賈捐之罷珠厓對云軍旅數發父戰死扵前子闘傷扵後女子乗髙障孤兒呼扵道老母寡婦飲泣巷哭遥設虗祭招魂扵萬里之外儘合莊誦


李覯王禹儞두001 
 
李泰伯文章甚髙其政事堂記為王禹儞두002待漏院記之所祖李記如元戎笠轂三令五申布其約束懔乎其嚴矣王記如庠師臯比集諸生諄諄乎義利之分禍福之異子諒豈弟誨戒深㘦要不可闕一
[난-001]儞 : 偁
[난-002]儞 : 偁


四時詞 

余讀陶淵明四時詞覺造化流行之氣像如目覩聖人必觀水而此又分為四莭看夫水火金木相與逓代其理難見著扵物而方顯也水為生化之源其迹未眹至春木旺而氷觧水滿四澤始可見生發氣像火旺為夏生意充溢飬成庶物其氣為雲鬱勃飛揚蒸為峰巒㢱亘寰宇也月是金精遇秋晴明萬物收成見月則可知也至冬閉蔵而生飬之氣未甞息木反扵水貞固不變所謂松栢之後凋也非此造物幾乎息矣其可見者此也三復有味矣


李白古風 

子曰多識扵鳥獸草木之名風詩為然人事之得失惟物可喻也觀其形色榮悴衆態俱備人之賢愚貴賤萬般不同均是造化之生成其理何别特名色異類耳故其泛言託興者莫不有所指摘親㘦而後人不覺也惟屈原得之為離騷其義始見矣後有李白者為古風五十九篇古風者凖古之風詩也上希扵風下挹于騷欲以諷刺于世不可以淺近看


淵明責子 

陶淵明責子詩人恠其迫㘦太忍偶誦其末一句天運苟如此知其意不在私室也義熈以後世道已判自廢已乆敎子無心文字何論五男之不閑紙茟固也當時司馬孱孫僅比編戶永絶興復之望此詩忿歎而激發也蘇氏以癡人前說夢為喻何足以知淵明㢤


董馬賦 

余偶閱唐類函有漢董仲舒及司馬遷賦其怨不遇則均而至自守則董優扵馬亦可以卜二子之淺深也董子士不遇賦云嗚呼嗟乎遐㢤邈矣時来曷遲去之速矣屈意従人非吾徒矣正身俟時將就来矣心之憂兮不期祿矣遑遑匪寕祗增辱矣努力觸藩徒摧角矣不出戶庭庻無過矣重曰生不丁三代之盛隆兮而丁三季之末俗末俗以辯詐而期通貞士以耿介而自束雖日三省扵吾身繇懐進退之維谷彼寔繁之有徒指其白以為墨目信嫮而視眇口信辯而言訥鬼神不能正人事之變戾聖人亦不能開愚夫之違惑出門則不可與偕徃蔵器又蚩其不容退洗心而內訟固未知其所従觀上世之淸暉廉士㷀㷀而靡歸殷湯有卞随與務光周武有伯夷與叔齊孰若反身扵素業莫随世俗而輪轉雖矯情而獲百利不如復心而歸一善司馬遷悲士不遇賦云悲夫士生之不辰愧顧影而獨存恒克己而復禮懼志行而無聞諒才韙而世戾將逮死而長勤雖有行而不彰徒有能而不陳何窮逹之易惑信羙惡之難分時悠悠而蕩蕩將遂屈而不信使公扵公者彼我同兮私扵私者自相悲兮天道微㢤吁嗟濶兮人理顯然相傾奪兮好生惡死才之鄙也好貴夷賤哲之亂也炤炤洞逹胸中豁也昏昏罔覺内生毒也我之心矣哲已能忖我之言矣哲已能選没世無聞古人惟耻朝聞夕死孰云其否逆順還周乍没乍起無造福先無觸禍始委之自然終歸一矣


妖魅口氣 

余所識士人丁某甞竒遇一女子羙容色能詩其盟辭曰松獨也靑玉栗然潔匹婦有志懔與之一又贈詩云落月西簷影凄風北牖聲數重門幌裡千里戀人情又彩蝶風前逺殘花雨後啼相思一夜夢孤度洛橋西又一聮云珠砌露滋花影重粉墻風動竹聲寒若此類甚多余謂此閨房絶唱然不脫妖魅口氣耳後女不知所終


眉叟詩 

禮訟之後眉叟大忤時論有李姓宰相白上禁其字軆又椎碎東海碑公有詩云朝日上東嶺雲烟生戶牖不知山外事墨葛寫科斗


白沙挽人詩 
 
己丑之獄鄭相彦信廷杖安置甲山其子慄不食歐血死時株連波及人皆懔懔家人葬不敢以禮李白沙恒福時為問郎知其寃方閉棺時宻以挽詩一紙納扵棺中家人不覺也及子長遷厝啓棺則歲已三紀而紙墨宛然其詩曰有口不敢言有涙不敢哭撫枕畏人窺呑聲潜飲泣誰將快剪刀痛割吾心曲聞者莫不酸鼻此詩始載扵集中今本去之舊集世或有之大為時諱余聞廣州宋姓家有蔵倩人錄出世變多類此


六悔銘 

寇平仲六悔銘云官行私曲失時悔冨不儉用貧時悔學不少勤過時悔見事不學用時悔醉後狂言醒時悔安不將息病時悔余續以成之曰行不及時後時悔見利㤀義覺時悔背人論短面時悔事不始審僨時悔因憤㤀身難時悔農不務勤穡時悔亦可以少警


岣嶁碑歌 

余伯氏有竒才早圽時有岣嶁碑刻傳到國中遂作岣嶁碑歌可與韓蘇石皷並傳也其詩曰維南斗北岣嶁尊上有刻畫煩神禹徃徃冥搜不可見神呵鬼護空千古赤石靑文竟怳惚徒然涕涙韓吏部遂令至寶乆掩昧天下徒知有石皷何年造物破深慳流入人間作書祖我得紙本三歎息喜極不可辨珉珷叔季重觀神聖迹謳吟何啻頭風愈蝌蚪倒薤亦浪語對案但覺挐龍虎㸃畫偏旁未易尋使我壹鬱頻畫肚字竒語硬什遺伍依俙承帝與翼輔宿儒幾多訝洲渚老師不敢觧竄舞紫霄蒼茫鸞鳯翮滄海詰屈珊瑚樹缺似老柯抱甕盎鉤如千石彀強弩至正至淳不巧偽轉益反隅思三五於鑠三五堯為盛皡皡物茁而春呴維時河源積水怒橫駕崑崙漂砥柱大運盈虧聖責重非帝孰能囘此數才如崇伯奈圮族傲視狂瀾若可杜九載汨陳五行性何異漏甕沃焦釜隂陽益乖民益困帝用震怒流之羽帝哀下民猶已溺誰㢤挺身幹父蠱帝得相舜舜舉禹吁嗟父失子可補帝恩如天臣罪大臣若僨事奈臣父舟車橇檋即我家小心惟恐毛生股有皇上帝為感動用畀九疇洛之滸約束怒浪随指揮鑿開龍門用神斧九河既道大陸土地平天成萬物覩然後兖靑與徐楊荆豫雍梁次苐取九山岧嶤九澤深宛是天然九州土暨益烈火逐禽獸暨稷播穀催農扈衣制食備萬國寕民去橧巢就環堵九功既叙九歌作緯以三事經六府子職臣責两無愧上下參两慊仰俯唐虞始得為唐虞蕩蕩聲敎㢱寰宇天下元来公共物天與人歸乃真主三聖相傳本無意功徳配天天所佑家傳四海四百年直為萬世除民瘉氣化人才互降殺聖人豈得容肺腑後人執此議其徳彼㢤迂儒不免腐㣲禹之力吾其魚嗚呼勛勞無與伍方將撝謙履虎尾惟恐一跌干天怒當其經營費焦思華岳泰衡蹤迹普遂偕徒旅宿岳麓明發精禋叙勞苦蒼璧既隳石碑兀四十八字該規矩只記終始示後来不似秦漢徒誇詡百代起予况親炙諷誦感激頻摩撫世道橫流九疇斁瞻彼王路今榛莾㴞㴞何處非洚水茫茫長夜盡聾瞽二儀不分萬象昏恒風日夕吹恒雨時無子輿命世才誰復闢之継前武懐人不見見手迹白日靑天覩亭午驅除塵垢易曠懐窈冥自覺精神聚何人發揮剔幽妙惟嶽降神今吉甫攷其同異辨疑似従此不愁迷魚魯成都子雲避博學谷口子真休訓詁令人沈潜㤀肉味撥棄黄琮擲白琥自従鶉首食混沌文字日漸趨媚嫵茟如子昻只粉飾賦似相如亦鸚鵡江水湯湯日東去斯文不絶僅如縷嗟㢤王者之迹掃地盡文與茟法乃其粗凡八百四十二字茟勢㴞㴞如長江一瀉無聲東邦長篇之作更無敵對


岣嶁碑文 

余家舊篋有岣嶁碑文其形如䖝蝕鳥迹糾結刓缺怳惚竒古時有辨之者依此錄之其文曰乆作㤀家翼輔承帝勞心營智裒事興制泰華之㝎池瀆其平處水犇麓魚獸發形而㒺不亨伸鬱䟽塞明門與庭永食萬國合四十八字謹蔵而勿失亦好古之一端


朱子退溪詩 

朱子方塘詩但以心之本體言也該論本末則静時少而動處多余敢従而續之曰方塘活水自源源風蕩波驚便易渾到得静時塵滓㝎原初光景始應存此以衆人功夫處言也退溪詩云露草夭夭繞水涯方塘活水두001净無沙雲飛鳥過元相管只怕時時燕蹴波波者指外物外物之至聖人何惡焉但吾之心體不動耳以物喻心惟明鑑止水為㘦近然鑑體不動而無應物之迹水勢易動而無內明之驗皆非的證也外此更無物可况余甞有詩云池虚不受一塵輕活水停泓澈底淸不妨物觸波㣲動依舊天雲影自明非敢貳扵前賢即述其餘意耳又齋居感興詩云恭惟千載心秋月照寒水不知月者是心水者是心又不知和两物而喻其淸明耶月之照水影在水中而光明澈外或者以此故耶常所疑晦故漫錄之
[난-001]活水 : 退溪集作淸活


李石知詩 

古詩生年不滿百常懐千歲憂晝短苦夜長何不秉燭逰唐李石為文宗觧云上二句畏不逢也晝短夜長闇時多也何不秉燭勸之照也詳其下句不過為樂及時之意未必如此釋然十九首皆與屈原離騷同莫非君臣怨慕之辭孤臣棄女懐抱甚逺君子處世不但慮在一己千歲之事皆為己任其憂患當如何其不如意常多故有夜長之歎闇必求明亦其冝也求之不寕得不若為樂之反愈也其閔俗憂世之意見扵言外以此究之不但十九首為然凡古人詩語無不深逺李石可謂知詩


李白洲詩 

李爾瞻之當路也奉命西關其子大燁従行李白洲明漢贈詩曰文星還與徳星俱千里湖山興不孤想得關西新樂府一時争唱鳯將雛及爾瞻敗物論少之余謂不然爾瞻之惡未著其物望不在白洲下同為王臣一時推奬豈有異事世道朝暮飜覆黒白交争或人有始善不可以終惡而掩之况詩人贈酬者耶詩語甚羙亦不可没


蘭池 

庾信賦居笠轂而掌兵出蘭池而典午蘭池出漢書書楊僕傳帝以書責僕曰受詔不至蘭池宮明日又不對綱目註云蘭池在渭城本出軍時欲使至蘭池宮意者當時出兵受命之地也

 
 
